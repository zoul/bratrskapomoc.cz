## Antonín Abraham

Narodil se 27. července 1877 v Příbrami. Absolvoval základní vzdělání, potom gymnázium a vystudoval učitelský ústav s maturitou. Věnoval se pak pedagogické profesi a působil jako učitel. Po vypuknutí první světové války byl povolán do rakousko-uherské armády a poslán na ruskou frontu v rámci pěšího pluku č. 88. V hodnosti svobodníka padl 7. září 1915 u Tarnopolu do zajetí, kde požádal o vstup do československých legií. Jejich příslušníkem se stal 21. září 1918, byl zařazen ke štábu československého vojska. Podle výzkumů badatele Rusňáka měl být po určitý čas přeřazen k osádce obrněného vlaku Orlík. Demobilizoval v ČSR po transportu z Ruska 10. května 1920. V meziválečném období působil jako učitel, později ředitel školy v Berouně. Antonín Abraham byl ženatý, manželství však zůstalo bezdětné.

V šedesátých letech žil, již jako vdovec, v Praze-Strašnicích, bydlel na adrese U Krbu 788/2 společně se svou ovdovělou švagrovou. Dne 23. srpna 1968 jej nedaleko bydliště na křižovatce srazilo sovětské vojenské vozidlo. Penzista přitom utrpěl vážná zranění včetně zlomeniny spodiny lebeční. Podlehl jim v nemocnici následujícího dne, 24. srpna 1968. Jeho ostatky byly zpopelněny ve Strašnickém krematoriu. Urna s popelem Antonína Abrahama byla později uložena do rodinné hrobky na hřbitově v Příbrami.

## Pavel Albert

Občan z Prahy, narodil se 2. ledna 1934, bydlel na adrese U družstva klid 27/424 Praha Pankrác. Pavel Albert tragicky zahynul 21. srpna 1968 nedaleko budovy Československého rozhlasu na pražské Vinohradské třídě. Poté, co zde zběsilá sovětská palba zapálila několik domů a plameny i kouř uvěznily obyvatele jejich bytů, se někteří pokusili uniknout spalujícímu žáru skokem z okna. Podle hlášení Veřejné bezpečnosti byl jedním z těchto nešťastníků i Pavel Albert, jenž po pádu z výšky čtvrtého patra utrpěl tříštivé zlomeniny lebky a otok mozku a na místě svým zraněním podlehl. Je pohřben na pražském Vršovickém hřbitově.

## Jan Baborovský

Narodil se 7. dubna 1896, v době invaze již byl penzistou a s manželkou bydlel v činžovním domě na adrese Praha, Vinohradská 23, tedy nedaleko budovy Československého rozhlasu. Když začali 21. srpna 1968 objekt obléhat příslušníci Sovětské armády a zahájili palbu po okolních domech, Jan Baborovský stál společně s mnoha dalšími občany na ulici. Palba a výbuch jednoho z tanků však zapálily řadu domů a Baborovský viděl, že zasažen byl i jeho byt. Uvědomil si, že jsou v něm plameny ohroženy jeho manželka Marie a švagrová Anna Hermanová. Rozběhl se ihned domů ve snaze obě ženy zachránit. Nemohl ovšem tušit, že se oběma podařilo byt opustit oknem a sešplhat po lešení, které bylo k domu přistaveno. Po něm se dostaly na střechu nezasaženého domu a jeho nájemníci je pustili dovnitř. Jan Baborovský se dostal do domu, kde v oblacích dýmu zřejmě manželku i její sestru minul a vstoupil do svého bytu. Tady se však nadýchal jedovatých zplodin hoření a upadl do bezvědomí. Na místě zemřel v důsledku udušení a popálenin, ostatky byly částečně zuhelnatělé. Jeho tělo bylo nalezeno až později po uhašení požáru ve zcela zničeném bytě.

## Ján Bajtoš

Ján Bajtoš se narodil 9. března 1924. Po základním a středním vzdělání nastoupil v září 1952 ke Sboru národní bezpečnosti, kde během let postupoval na hodnostním žebříčku. Dosáhl až hodnosti kapitána. Jako perspektivní kádr byl zařazen k tajné politické policii, stal se příslušníkem Státní bezpečnosti. Bajtoš byl v době své smrti zařazen ve funkci starší referent na 2. odboru Správy StB v Košicích. Jeho poslední adresou byly Košice, Jarná 16.

Dne 13. září 1968 se do Bartošovy rekreační chaty v osadě Kavečany, ležící přibližně čtyři kilometry od samotných Košic, vloupal vojenský zběh Sovětské armády Grigorij Grigorjevič Alexjuk (narozen 1946) a přespal tam. Ráno 14. srpna kolem osmé ranní přijel k chatě Ján Bajtoš na motocyklu se čtrnáctiletým synem a všiml si vypáčených dveří. Uvnitř slyšeli kroky a Bajtoš nabyl přesvědčení, že pachatel se v objektu ještě stále zdržuje. Poslal tedy syna k sousedům pro pomoc a sám se v kůlně ozbrojil sekerou a starou šavlí. Postavil se ke dveřím a čekal na sousedy, a především příslušníky Veřejné bezpečnosti, které měli sousedé přivolat. Jeho syn mezitím doběhl do sousedního stavení, ale vtom i s jeho majiteli zaslechl pět výstřelů. Jak ukázalo vyšetřování, zběh Alexjuk otevřel dveře, a když spatřil ve vzdálenosti asi pěti metrů neznámého muže, pětkrát na něj vystřelil z pistole. Z této vzdálenosti minout prakticky nemohl. Důstojník StB měl prostřílenu břišní krajinu a jeho stav byl kritický. Jána Bajtoše okamžitě převezli do vojenské nemocnice v Košicích, kde přes veškerou snahu lékařů svým zraněním 22. září podlehl.

Jeho vrah uprchl a našel si úkryt v Košicích u občanky Alžběty Gronzikové. Jak uvádělo dobové policejní hlášení, žena byla romského původu. Alexjuk se zde skrýval celkem čtyři dny, během nichž zřejmě prakticky z bytu nevycházel. Bylo však po něm vyhlášeno celostátní pátrání a příslušníkům VB se podařilo jeho skrýš vypátrat. Zásahová jednotka do bytu vpadla náhle, když Alexjuk spal, a podařilo se jí vraha zpacifikovat, než stačil použít zbraň. Našli u něj pistoli a třicet šest nábojů.

Případ vyšetřovalo oddělení VB v Košicích, od něj spis převzal československý vojenský obvodový prokurátor v Prešově, který se jím zabýval v součinnosti se sovětskou prokuraturou. Sovětský vojenský soud odsoudil Alexjuka k trestu vězení v trvání 15 let.


## Václav Baloun

Pocházel z početné dělnické rodiny, narodil se 6. září 1946. Měl sestru a tři bratry. Balounovi bydleli v Haklových Dvorech č. p. 85 v okrese České Budějovice. Václav byl ještě svobodný a vyučil se zedníkem.

Dne 11. září 1968 ve 21.45 ohlásilo velení sovětských jednotek, tábořících u Českých Budějovic, že kolem 20.00 strážný postřelil neznámého československého občana. Výjezdová skupina Veřejné bezpečnosti na místo přijela i s okresním prokurátorem. Zde se dozvěděli, že muž je již mrtvý a vina prý byla výhradně na jeho straně. Strážný Abibula Nurisov jej prý vyzval, aby zůstal stát, a když neuposlechl, vypálil na něj dávku ze samopalu. Vzhledem k tomu, že český účastník tragédie byl mrtev a neexistoval žádný nezávislý svědek, nepodařilo se nikdy objasnit, k čemu tehdy večer za Haklovými Dvory došlo. Rodina zastřeleného je přesvědčena, že se celý incident zřejmě odehrál jinak. Lidé ze vsi se totiž k sovětskému ležení ze strachu raději ani nepřibližovali. Václav Baloun si toho dne v podvečer šel na chvíli sednout s přáteli do místní restaurace a smrtící výstřely jej zasáhly při cestě domů. Nurisov jej zasáhl třemi projektily, dvěma do rukou a jedním do břišní krajiny. Václav Baloun zřejmě nebyl okamžitě mrtev a vzniklo silné podezření, že jej Sověti namísto přivolání okamžité lékařské pomoci odvlekli do svého tábora a vyslýchali.

Sovětská strana následně zastavila trestní stíhání s tím, že dotyčný voják jednal v souladu se služebními předpisy. Skutečné pozadí naprosto zbytečné smrti mladého muže tak zůstalo zřejmě navždy zahaleno nejasnostmi.

## Miroslav Beránek

Pocházel z Kolína, kde se narodil 8. března 1952 jako starší ze dvou synů pracovníka tamní Jednoty a účetní Kolínských cukrovarů. Po základní škole nastoupil v Praze do učebního oboru tiskař-chemigrafik v nakladatelství Lidová demokracie. Aby nemusel denně dojíždět vlakem z Kolína, bydlel na učňovském internátu národního podniku Svoboda na tehdejším Gorkého náměstí (dnes Senovážné). Zvolený obor jej zajímal, a proto dosahoval výborných výsledků, v jedné soutěži byl dokonce vyhlášen nejlepším učněm celé Československé republiky. Měl spoustu zájmů, věnoval se několika sportům a také na dospívajícího mladíka neobvyklému koníčku, kaktusářství. Stejně jako naprostá většina jeho spoluobčanů vpád okupačního vojsk naprosto neschvaloval.

Dne 10. září 1968 šel s kamarády ve večerních hodinách, krátce po 19.00, pražskou Opletalovou ulicí, kde se utvořily dva hloučky diskutujících sovětských vojáků a československých občanů. Ti se pokoušeli klidně argumentovat a vysvětlovali zbytečnost a neopodstatněnost celého vojenského vpádu. V jednom hloučku stál naproti vyústění Jeruzalémské ulice Miroslav Beránek a bavil se sovětským vojínem Rudněvem. Beránek byl totiž minulý rok v Rusku na učňovském pobytu a ovládal dobře ruštinu. Vzhledem k tomu, že Rudněv byl evidentně opilý, diskutovali zprvu o kvalitě piva, potom se však zřejmě změnilo téma a podle přihlížejících se debata poněkud vyostřila. Opilý Rudněv pak bez zjevné příčiny náhle vytasil pistoli, namířil jí mladíkovi na hruď a nesmyslně řekl, ať tedy Beránek střílí. Zcela neozbrojený učeň udělal klidné smířlivé gesto, zvedl ruce a s otevřenými dlaněmi vojáku ukázal, že žádnou zbraň nemá. Rudněv reagoval výstřelem z bezprostřední blízkosti, jímž Miroslava Beránka zasáhl do hrudníku. Mladík upadl na zem. Kolem právě zcela náhodou projížděl ve svém osobním automobilu MUDr. Bohuslav Coufal, jenž mu poskytl první pomoc a odvezl ho do nejbližší nemocnice na Karlovo náměstí. Jeho stav však byl beznadějný, smrtelnému zranění téhož dne ve 22.10 podlehl, aniž nabyl vědomí. Projektil totiž zasáhl srdce i játra a nebyla naděje udržet zraněného při životě, přestože se jej chirurgové pokusili zachránit okamžitou operací.

Vrah Rudněv po výstřelu rozrazil kolemstojící a rozběhl se nedalekou Jeruzalémskou ulicí, následován ostatními sovětskými vojáky. Někteří z nich natáhli závěry samopalů a začali pálit jak po chodcích, tak po okolních budovách a jen zázrakem nikoho nezasáhli. Drama pokračovalo. Ozbrojení Sověti doběhli na Gorkého náměstí, vpadli do internátu tiskařských závodů Svoboda, kde opět stříleli a na chodbě zatkli čtyři mladé chlapce, které s sebou pod hlavněmi samopalů odvlekli na své velitelství. Jednoho z nich, Rudolfa Onderku, přitom označili za pachatele střelby na Miroslava Beránka. Bylo to zcela absurdní, Onderka navíc na místě činu prokazatelně ani vůbec nebyl.

Na místo střelby byla vyslána výjezdová skupina československých kriminalistů, která zajistila nábojnici ráže 9 milimetrů, a další našli kriminalisté na dvoře tiskárenského internátu. Policejní expert určil, že smrtící projektil byl vypálen z automatické pistole Stečkin, používané pouze příslušníky Sovětské armády, druhý na internátu pocházel z rovněž sovětské pistole Makarov. Zástupce náčelníka Místního oddělení VB Praha podplukovník Menoušek se obrátil na sovětského generála Klujeva s požadavkem na vyslechnutí sovětských svědků, a především na propuštění neoprávněně zadržovaných československých občanů. To Klujev rázně odmítl s tím, že zde prý platí jejich zákony, a policejnímu důstojníku de facto sdělil, že si zde Sověti mohou dělat, co chtějí. Navíc začal tvrdit, že postřelen byl i sovětský voják, což je podstatně důležitější než zastřelení učně. Když však kriminalisté trvali na tom, že chtějí znát jméno údajně postřeleného, sovětský generál jim postupně řekl několik odlišných jmen a odmítl sdělit, kde se domněle postřelený nachází. Podplukovník Menoušek i major Klaus, jenž jej doprovázel, později do hlášení uvedli, že sovětský velitel s nimi jednal arogantně, nedůstojným a neuvěřitelně ponižujícím způsobem. Podobně sovětský generál reagoval na návštěvu dozorového prokurátora. Zopakoval, že v Československu nyní platí sovětské zákony, že věc vyšetří sám, a de facto prokurátora vyhodil.

Vyšetřovatel SNB zahájil úkony trestního řízení pro ublížení na zdraví a nařídil pitvu zastřeleného Miroslava Beránka. Případ pak řešila sovětská justice. Podle kusých publikovaných informací měl být Rudněv v říjnu 1968 potrestán, byť pouhými třemi lety odnětí svobody.

V rodném Kolíně vyvolala smrt mladíka velkou vlnu solidarity s rodinou a na jeho pohřeb na místním hřbitově se dostavilo velké množství občanů. Na pohřeb poslali věnce i prezident, vláda a ústřední orgány KSČ. Během husákovské normalizace na hrobě místní obyvatelé zapalovali svíčky a kladli sem věnce. V roce 1969 uspořádal místní šermířský oddíl, jehož byl zastřelený členem, Memoriál Miroslava Beránka. Další ročníky však již za tehdejší vnitropolitické situace povoleny nebyly.

Po roce 1990 začali na jeho hrob i hrob dalšího kolínského občana usmrceného okupanty, Vladimíra Hnulíka, představitelé zdejší radnice klást ve výročí 21. srpna květiny.

Na tomto místě je třeba zmínit, že mylným vyhodnocením některých archivních záznamů byl Miroslav Beránek uváděn jako další oběť okupace pod zkomoleným jménem M. Biroček a nesprávným datem úmrtí 4. října 1968.

## Josef Boháč

Narodil se 13. března 1946 v Prostějově jako jedno ze čtyř dětí. V městě bydlel po celý život a byl zaměstnán jako dělník podniku Sigma Lutín. Dne 25. srpna 1968 projížděla Prostějovem ve směru od Olomouce kolona sovětských vojenských vozidel, jejíž příslušníci ztratili ve městě orientace a začali se omylem vracet zpět na Olomouc. Z nepochopitelných důvodů vojáci zahájili po 8.00 palbu na chodce v ulicích a ve střelbě pokračovali až do výjezdu z Prostějova. V důsledku nevyprovokované střelby zemřeli tři prostějovští občané a dalších devět utrpělo vážná zranění. Josef Boháč v inkriminovanou dobu šel za svými rodiči do závodního klubu Oděvního podniku Prostějov, kde byli zaměstnáni. Na Vojáčkově náměstí šel pomoci neznámé mladé ženě s kočárkem, která se pokoušela dostat přes rozkopaný chodník, protože v místě právě probíhala rekonstrukce kanalizační sítě. V té chvíli Josefa Boháče zasáhly sovětské projektily a v důsledku zranění na místě zemřel.

Josef Boháč byl jedním ze tří prostějovských občanů, zastřelených během průjezdu sovětské kolony městem 25. srpna 1968. Rakev s tělem Josefa Boháče byla po církevním obřadu pohřbena do hrobu na hřbitově v Prostějově. Jeho rodiče se snažili na místě tragické smrti svého syna vybudovat pomníček, což jim bylo za nastupující normalizace pochopitelně zakázáno, a otce naopak prohlásili za osobu s nepřátelským vztahem k SSSR. Musel odejít z dosavadního zaměstnání a v následujících letech byli členové rodiny opakovaně předvoláváni k podání vysvětlení na SNB. Přesto se na místě zcela nesmyslné smrti mladého muže v následujících letech objevovaly ve výročí tragické události květiny.

## Jozef Bonk

Narodil se 24. července 1949 v Hôrce, okres Poprad. V roce 1968 bydlel v osadě Ondrej č. p. 12, součásti Hôrky. Po základní škole se vyučil strojním zámečníkem, byl svobodný. Zaměstnaný byl v podniku Piloimpregna.

V první den invaze 21. srpna 1968 sledoval v Popradu průjezd sovětské vojenské kolony, mířící na Svit. Kolem 11.00 se na popradském náměstí Dukelských hrdinů přibližně šest set místních občanů pokusilo zatarasit tankům cestu. Lidé na obrněnce házeli, co měli po ruce, a dokonce se jim podařilo u několika tanků podpálit přídavné palivové nádrže. Sovětští vojáci z kolony zahájili do neozbrojených civilistů palbu z automatických zbraní a Jozef Bonk byl jako jeden z protestujících zasažen projektily do břišní krajiny. Jeho zranění byla tak vážná, že jim na místě podlehl, dříve než mohl být transportován do zdravotnického zařízení.

Jozef Bonk byl pohřben na hřbitově v Hôrce. Vyšetřovatel VB zahájil 9. 9. 1968 trestní stíhání proti neznámému pachateli pro trestný čin ublížení na zdraví. Sovětská prokuratura ve Zvoleně vyšetřovatele informovala, že čísla tanků, ze kterých byla vedena střelba, jsou neznámá a že se nepodařilo ani zjistit vojáky, kteří měli v Popradě do davu střílet. Po bezvýsledném pátrání bylo vyšetřování přerušeno 9. 6. 1969.

## Bohumil Bouček

Narodil se 7. září 1909, pracoval jako zámečník Československých státních drah v železničním depu ve Zdicích. S rodinou bydlel v rodinném domku v Libomyšli, okres Beroun. Dne 28. srpna 1968 večer si v práci stěžoval na nevolnost, takže jej na doporučení lékaře se srdeční slabostí odváželi do nemocnice v Hořovicích. Silnice do města však byla zablokovaná sovětskou vojenskou technikou, takže mohl být dopraven do nemocnice až s několikahodinovým zpožděním. V důsledku včasného neposkytnutí zdravotní péče v nemocnici Bohumil Bouček zemřel na kardiovaskulární příhodu.

## Vincenc Březina

Narodil se 8. června 1901 v Dolních Ředicích v okrese Pardubice a v aktivním věku se živil jako obuvník. V době vpádu vojsk Varšavské smlouvy byl již ale v důchodu a s manželkou bydleli v Liberci na adrese Arbesova č. p. 9. Dne 21. srpna se stal jednou z obětí nárazu sovětského tanku typu T-62 do podloubí domu na dnešním náměstí Edvarda Beneše. Spolu s dalšími občany byl pak zasypán sutí a v důsledku nehody utrpěl tříštivé zlomeniny bérců. Sanitka jej dopravila do místní nemocnice, kde se ale přes poskytnutou péči jeho stav zhoršoval. Objevily se pooperační komplikace a zápal plic, jemuž oslabený organismus nedokázal vzdorovat. Vincenc Březina po třech týdnech kombinaci zranění a nemoci 12. září 1968 podlehl.

## Josef Bulík

Občan z Dolních Kralovicse narodil 5. listopadu 1909. Vzhledem k tomu, že jeho rodina po generace vlastnila truhlářství, byl jako jediný dědic předurčen k tomuto povolání. Vyučil se a vystudoval dřevařskou průmyslovku. Byl ženatý, s manželkou měli tři dcery. Krátce před polednem 21. srpna 1968 si šel nakoupit do dřevěného stánku Poštovní novinové služby nedaleko svého bydliště. Náhle se do obce zcela nečekaně vřítil sovětský tank, jehož řidič jel příliš vysokou rychlostí a nedokázal zahnout do prudké levotočivé zatáčky, směřující na most. Projel tedy rovně a najel přímo do stánku, kde na místě usmrtil Josefa Bulíka. Při neštěstí zahynula i trafikantka Božena Veselá. Záhy přijelo další sovětské obrněné vozidlo, které poškozený tank odtáhlo. Případ nebyl vyšetřován a neznámý pachatel tedy zřejmě nebyl nikdy potrestán.

Rodina nechala Josefa Bulíka pohřbít v domovské obci. Vzhledem k zatopení Dolních Kralovic musel být tamní hřbitov zrušen a pohřbení exhumováni. Ostatky Josefa Bulíka pak našly místo posledního odpočinku na hřbitově Praha-Zbraslav.

## Štefan Ciberaj

Narodil se 4. listopadu 1939, byl ženatý, otec tří dětí. S rodinou bydlel v Gemerské Polomě č. p. 212, okres Rožňava. V popisované době pracoval jako dispečer Československých státních drah. V první den invaze 21. srpna 1968 projížděla městem Rožňava kolona sovětských tanků. Jeden vyjel ze směru a přimáčkl ke stěně obytného domu kolemjdoucího Štefana Ciberaje. Muž utrpěl fatální zranění, protože obrněnec mu rozdrtil pánev a odtrhl pravou nohu. Podařilo se jej ještě naložit do vozidla rychlé záchranné služby, v sanitce však při cestě do nemocnice zemřel. Štefan Ciberaj je pohřben na hřbitově v Gemerské Polomě.

## Olaf Čermák

Bratislavský občan se narodil 1. srpna 1951. Dne 22. srpna 1968 byl smrtelně postřelen před budovou Československého rozhlasu v Bratislavě, na rohu ulic Medená a Štúrova. Sedmnáctiletý učeň se vracel domů poté, co si na svém pracovišti vyzvedl svou učňovskou výplatu. Podle jiných zdrojů jej na tomto místě srazil sovětský nákladní automobil. Na místě jeho smrti byl vybudován pomníček s fotografií, který později zmizel.

Olaf Čermák je pohřben na bratislavském hřbitově Slávičie údolie.

## Miroslav Čížek

Narodil se 17. února 1945 v Dětenicích-Brodku v okrese Jičín a s bratrem bydlel u rodičů na adrese Liberec, Tyršova č. p. 14. Byl ještě svobodný a pracoval jako zedník u podniku Pozemní stavby Liberec.

Ráno 21. srpna odešel do práce. Když se však dozvěděl o zahájené invazi, šel podobně jako řada Liberečanů na náměstí sledovat příjezd okupačních jednotek. Zde se stal jednou z obětí nárazu tanku T-62 identifikační číslo 314 do podloubí spojených domů č. 4 a 5, jejichž trosky zasypaly několik občanů. Miroslav Čížek utrpěl těžká zranění, jimž během převozu do nemocnice podlehl. Rodina se o jeho smrti dozvěděla až následujícího dne z tisku. Proč došlo k nárazu do budovy, se nikdy přesvědčivě nevysvětlilo. Podle některých pamětníků chtěl řidič vystrašit občany, hrozící obrněné koloně pěstmi, podle dalších mu pásy podklouzly na kolejích, které v dlažbě zůstaly po bývalé tramvajové lince. Faktem je, že když řidič z trosek couval, naboural do trojice přivolaných sanitek a jeho velitel z poklopu na věži třikrát vystřelil pro výstrahu z pistole. Potom se tank zařadil do své kolony a odjel.

Miroslav Čížek byl pohřben na městském hřbitově v Liberci, jeho hrob se však v době přípravy této knihy nepodařilo nalézt, pravděpodobně byl v minulosti zrušen.

## Pavel Davídek

Narodil se v Praze 19. prosince 1939, bydlel v Uhříněvsi (dnes městská část Praha 22) na dnešní adrese Přátelství 606/39. Jen několik set metrů od svého bytu pracoval v uhříněveském Výzkumném ústavu živočišné výroby, kde zastával funkci samostatného vědeckého pracovníka. Dne 10. září 1968 jel v katastru Uhříněvsi ve svém osobním automobilu Trabant po státní silnici Praha ̶ Říčany. Ve 20.30 projížděl kolem objektu experimentálních jatek, nacházejícího se před vjezdem do obce, kde míjel kolonu protijedoucích sovětských obrněných vozidel. Jeden z tanků, s taktickým číslem 106/016, náhle z kolony vybočil do protisměru a svými pásy lehký osobní vůz i s řidičem doslova rozdrtil. Inženýr Davídek byl namístě mrtev.

## Viliam Debnár

Narodil se 9. listopadu 1938 v Pukanci v okrese Levice, vyučil se elektrikářem a v době invaze bydlel s manželkou a pětiletým synem v obci Hostěnice u Brna. Pracoval v brněnské továrně Zetor ve své profesi. Když 21. srpna 1968 vezl syna z chaty, projížděl osobním automobilem čtvrtí Brno-Líšeň. Kolem 16.00 jej v Jedovnické ulici údajně chtěl zastavit a kontrolovat sovětský voják. Vzhledem k tomu, že řidič podle jeho názoru dost rychle nezastavil, zahájil voják na automobil palbu ze samopalu. Viliam Debnár byl zasažen do zad a namístě zahynul. Svědci chtěli smrtelně zraněnému muži pomoci, byli však zahnáni pohrůžkami další střelby a malý Debnárův syn nesměl další hodinu opustit auto, v němž seděl se svým mrtvým otcem. Až potom se dítěti podařilo utéci a schovat se v nedaleké budově. Osádka přivolaného sanitního vozu později vypověděla, že po příjezdu na místo po ní začali sovětští vojáci střílet. Kryla se za sanitkou a až po chvíli se podařilo Sovětům vysvětlit, že to jsou zdravotníci. V rozstřílené Octavii našli bezvládné mužské tělo a mohli už pouze konstatovat jeho smrt. Zastřeleného odvezli na patologii, malého chlapce potom osádka druhé sanitky dopravila k příbuzným. Když sovětská strana osobní automobil uvolnila, byl vykradený, a navíc odtlačený z místa činu na polní cestu. Ohledání místa činu sovětští důstojníci Veřejné bezpečnosti neumožnili a k poškozenému automobilu navíc postavili hlídku, která znemožnila jeho prozkoumání.

Veřejná bezpečnost zahájila šetření proti neznámému pachateli, okupační velení však odmítlo spolupracovat. Nejdříve tvrdilo, že voják střílel jen na pneumatiky a nijak nepochybil. Potom mrtvého obvinilo, že údajně fotografoval vojenské objekty. Přestože to českoslovenští policisté vyvrátili, jméno střelce nebylo nikdy sděleno a případ musel být nakonec odložen. Vyšetřovatel Veřejné bezpečnosti přerušil trestní stíhání 27. září 1968.

Pohřeb proběhl v brněnském krematoriu 28. srpna za účasti nejbližší rodiny a několika kolegů ze zaměstnání. Hostěnice byly sovětskými jednotkami po tu dobu v podstatě odříznuty a místní lidé se báli vypravit se do Brna. Na dohled od obřadní místnosti stáli sovětští vojáci s obrněnými transportéry.

Ústřední výbor ČSM v září 1968 udělil Viliamu Debnárovi čestný odznak Julia Fučíka. Až roku 1991 mohl být na místě tragédie odhalen pomník symbolizující československou vlajku a nesoucí nápis: „V těchto místech byl 21. srpna 1968 zastřelen Viliam Debnár.“

## Zdeněk Dragoun

Pocházel z Jablonce nad Nisou, kde se narodil 4. ledna 1949. Po absolvování základní devítileté školy v letech 1964 až 1967 navštěvoval Učňovskou školu v Jablonci, kde se vyučil mechanikem kancelářských strojů. Dne 1. září 1967 nastoupil zaměstnání v liberecké pobočce podniku Kancelářské stroje Praha. S rodiči bydlel na adrese Liberec, Studniční 224/15.

V den invaze 21. srpna 1968 odešel na náměstí v Liberci, kde vystoupal na lešení a fotografoval pohyb sovětských vojenských kolon. V 8.15 se na lešení otočil zády do ulice a měnil si ve fotoaparátu film za nový, když v ten okamžik spustila osádka jednoho z obrněných transportérů střelbu do lidí. Několik projektilů zasáhlo Zdeňka Dragouna do zad a ten v důsledku ztráty vědomí spadl z lešení na chodník. Přivolaný vůz sanitní služby jej odvezl do liberecké nemocnice, kde svému zranění podlehl. Jeho fotoaparát ani filmy nebyly nikdy nalezeny. Pohřeb obětí liberecké tragédie se konal 24. srpna a urna s popelem Zdeňka Dragouna pak byla uložena na městském hřbitově do rodinné hrobky.

Rodina byla roku 1970 před výročím okupace varována, aby nekladla na místo jeho smrti květiny, a jeho bratr byl ředitelem Komunálních služeb osobně vyzván, aby podepsal souhlas s odstraněním nápisu a státní vlaječky z náhrobku. Přestože to odmítl, bylo mu dvěma příslušníky SNB, kteří ředitele na schůzku doprovázeli, sděleno, že Komunální služby úpravu náhrobku provedou i proti jeho vůli, což se skutečně stalo. Policisté Dragounovu bratru tvrdili, že se tak děje na přímý příkaz prokuratury. Komunální služby mu svůj zásah oznámily písemně: „V návaznosti na osobní jednání zástupců našeho podniku s Vámi včerejšího dne o úpravě pomníku v urnovém háji v Liberci, jsme povinni Vám oznámit, že podle Řádu pro pohřebiště, schváleného radou MěstNV v Liberci, je zapotřebí k vybudování náhrobku, nebo jeho úpravě, předchozího souhlasu Komunálních služeb města Liberec. Protože při úpravě pomníku vyhověli zaměstnanci naší provozovny kamenosochařství neoprávněně vašemu požadavku na obsah nápisu, který se vymyká běžným zvyklostem, oznamujeme Vám, že jsme nuceni s odvoláním na Řád pro pohřebiště zajistit opravu nápisu do souladu s běžnými zvyklostmi na účet těch, kteří tuto situaci zavinili. Současně Vás upozorňujeme, že použití státní vlajky na pomník v urnovém háji je v rozporu s předpisy pro používání státní vlajky. Proto odstranění nevhodného nápisu i státní vlajky provedeme provizorně ihned.“ Jaký vlastně byl nápis, který komunistické funkcionáře a vedení Komunálního podniku tak rozlítil? Na náhrobku rodina uvedla: „Zdeněk Dragoun 5. ledna 1949 – 21. srpen 1968. Nedej zapomenout.“ Vedle nápisu byla na náhrobku barevně vyvedena malá československá vlajka.

Podobně jako v jiných případech nebyl pachatel střelby nikdy vypátrán.

## Josef Fialka

Narodil se v Kosmonosech v okrese Mladá Boleslav 11. prosince 1903. Profesí byl strojní technik, jeho posledním zaměstnavatelem se stal Bytový podnik města Liberce. Vzhledem k dosaženému věku již před událostí odešel do penze. S manželkou bydlel v Liberci na adrese Sokolská 452/23.

Dne 21. srpna se stal jednou z obětí střelby sovětských vojáků do bezbranných občanů na náměstí před libereckou radnicí. Utrpěl zde průstřel břišní dutiny a vnitřní krvácení. Podařilo se jej ještě transportovat do městské nemocnice, kde však zraněním ještě téhož dne podlehl.

Spolu s dalšími usmrcenými se s ním 24. srpna konalo veřejné rozloučení za účasti tisíců lidí. Josef Fialka byl pohřben na městském hřbitově v Liberci.

## Petr Fridrich

Mladý muž bydlel v Ústí nad Labem, kde se narodil 15. listopadu 1944. V popisované době byl rozvedený a živil se jako řidič. Osudného 21. srpna 1968 navštívil s kamarádkou restauraci, odkud odešli ve 22.30 a nastoupili na tramvaj do Předlic. Cestou spatřili okupační tanky a Fridrich na ně začal z tramvaje pokřikovat. Když vystoupili u vozovny a chtěli pokračovat pěšky po silnici směrem na Chabařovice, si Petr Fridrich uvědomil, že obrněnce nejsou československé, ale ze stavu Sovětské armády. Když se po silnici, kudy šli, začala blížit další tanková kolona, pokusil se ji na okraji města zastavit vlastním tělem. Postavil se doprostřed vozovky a rozpřáhl ruce. První tank skutečně zastavil, když ale Fridrich po chvíli poodstoupil ke kraji vozovky, stroje se okamžitě znovu rozjely. Třetímu z nich na vozovce podklouzly pásy a vytočil se ke krajnici, přičemž Petra Fridricha zachytil. Odhodil jeho tělo stranou a mladý muž prudce dopadl hlavou na zem. Byl rychle převezen do nemocnice, kde lékaři konstatovali, že utrpěl vážné poraněné hlavy a zlomeniny lebky a vedle toho další méně nebezpečná poranění. Vzhledem k rozsahu zranění hlavy se jej nepodařilo zachránit a ještě v ranních hodinách 22. srpna 1968 skonal.

Vyšetřovatelé VB konstatovali, že mu bylo v krvi naměřeno 1,74 promile alkoholu a případ uzavřeli s tím, že si zranění přivodil vlastní neopatrností. Věc pak byla 11. září 1968 odložena. Podle všeho si však Petr Fridrich i přes určitý vliv alkoholu uvědomoval, že zemi přepadla invazní vojska, a odvážné gesto, které jej stálo život, by nemělo být snižováno.

## Václav Frydrychovský

Narodil se 11. září 1926 v Časlomíně v okrese Pelhřimov do rodiny Jaroslava Frydrychovského a jeho manželky Františky, rozené Cvachové. Rodina později bydlela v Popicích na adrese č. p. 23, kam se přestěhovali po válce. Po základní škole se vyučil bednářem a složil mistrovské zkoušky, nějaký čas pracoval v pivovaru Pelhřimov.

Vojenskou prezenční službu nastoupil 1. října 1948 k pěšímu praporu 66 v Českých Budějovicích, do zálohy odešel jako vojín 1. října 1950. V období invaze vojsk Varšavské smlouvy pracoval jako dělník v podniku Správa silnic Jihlava.

Dne 21. srpna 1968 se kolem 20.45 s dalšími přáteli na okraji Jihlavy pokusil vlastním tělem zastavit kolonu maďarských vojenských vozidel. Jeden z tanků však Frydrychovského srazil a způsobil mu těžká zranění. Transportovali jej do jihlavské nemocnice, kde o dva dny později, 23. srpna 1968, přes péči lékařů podlehl zhmoždění mozku a vnitřnímu krvácení.

Václav Frydrychovský byl 28. srpna pohřben do rodinné hrobky na Ústředním hřbitově v Jihlavě. Místo jeho posledního odpočinku zde existuje dodnes.

## Milan Fulier

Narodil se 1. prosince 1949, byl občanem  Nové Bystrice v okrese Čadca, bydlel na adrese Vychylovka č. p. 384. Pracoval jako malíř-natěrač. Dne 21. září 1968 ve 20.25 hodin byl v Bratislavě na Čuleňově ulici číslo 1 zastřelen sovětskými vojáky. Vracel se domů se svými spolupracovníky z večeře. Pracoval tehdy pro podnik Pridružená výroba Žabokreky okr. Martin na zakázce v Elektrárně č. 1 Bratislava. Právě na adrese Čuleňova 1 byl se spolupracovníky ubytován.

## Rudolf Gavorník

Narodil se 20. dubna 1950 v Záblatie do rodiny příslušníka SNB. Po základní škole absolvoval střední odborné učiliště a nastoupil do zaměstnání v Závodoch ťažkého strojárstva v Dubnici nad Váhom, byl svobodný, bydlel v Ilave na adrese Sihoť 371. V době invaze jej zaměstnavatel vyslal do pobočky ZTS v Detve, kde se stal svědkem vpádu vojsk Varšavské smlouvy. Když 21. srpna 1968 Detvou projížděla kolona na Zvolen, stály na ulicích stovky občanů, kteří na okupanty pokřikovali a někteří i házeli různé předměty. Sovětští vojáci však ve 13.30 zahájili do davu palbu. Rudolf Gavorník byl zasažen střelbou ze samopalu do obou stehen těsně nad kolenem, kdy došlo k přerušení pravé stehenní tepny. Podařilo se jej odvézt do nemocnice v Lučenci, kde však téhož dne v 21.15 zranění a hemorrhagickému šoku podlehl. Rudolf Gavorník byl 24. srpna pochován na hřbitově v Ilave.

Již 21. srpna 1968 zahájil vyšetřovatel VB vyšetřování v trestní věci vraždy Rudolfa Gavorníka a postřelených osob. Při vyšetřování se podařilo z náhodně pořízené fotodokumentace zjistit, že neznámý voják z auta GAZ označeného číslem 17-55 vystřelil na dav civilistů dávku ze samopalu. Kromě toho vystřelil z tanku s označením S–014 neznámý voják pistolí na občany stojící u silnice. Vyšetřovatel ale nebyl pochopitelně schopen prokázat, kteří konkrétní vojáci stříleli, takže trestní stíhání bylo přerušeno 21. 10. 1968.

## Jaroslav Hájek

Narodil se 24. dubna 1907. Před smrtí bydlel v obci Kosmonosy v okrese Mladá Boleslav. Byl ženatý, s manželkou měli dvě již dospělé dcery. Dne 17. září 1968 v 9.30 byl v Kosmonosech při jízdě na motocyklu po silnici číslo 10 sražen řidičem polského vojenského nákladního automobilu svobodníkem Wojciechem Swadzinikem (narozen 1946). Polský voják mu na křižovatce se silnicí na Debř nad Jizerou, poblíž restaurace „U lva“, nedal přednost a způsobil tragickou havárii. Jaroslav Hájek zranění podlehl v době následující po týdnu 20. září 1968 v nemocnici v Mladé Boleslavi. Polský vojenský prokurátor major Witold Dudkiewicz kategoricky odmítl možnost výslechu obviněného polského viníka nehody, a i vzhledem k tomu, že se svobodník Swadzinik již údajně nenacházel na československém území, nemohla československá prokuratura zahájit kroky v trestním řízení a celý případ zastavila.

## Luděk Hájek

Narodil se 20. listopadu 1946 jako v pořadí druhé dítě rodině Hájkových z Prahy, mládí prožil s rodiči a dvěma sestrami na adrese Praha 4, Pod Pekařkou 8/512. Otec Luděk pracoval celý život v zemědělském výkupním závodu, matka Doubravka byla úřednicí Krajského národního výboru na Smíchově.

Luděk Hájek mladší navštěvoval základní školu na Pekařce, chtěl se pak učit pasířem, ale protože se tento obor otevíral pouze v některých letech, vyučil se strojním zámečníkem v družstvu NAPAKO. Po složení závěrečných zkoušek roku 1966 zůstal v podniku jako zaměstnanec. Luděk Hájek byl od mládí sportovně založen, věnoval se turistice a volejbalu, jinak ve volném čase rád četl.

S partou přátel z volejbalu měl odjet 22. srpna 1968 na delší dobu plánovanou dovolenou, která však v důsledku invaze odpadla. Mladík tedy trávil dovolenou doma v Praze. Když se 2. září 1968 vydal z domova na procházku do města, potkal na tramvajové zastávce svého kamaráda Jana Fišera v doprovodu dalších dvou mladíků, Luďka Pokorného a Martina Vonky. S Hájkem se znali z dřívějška a během hovoru tedy Hájkovi prozradili, že požádali Fišera, zda by je neodvezl osobním automobilem na hranici s Rakouskem, kam chtěli emigrovat. Fišer jim to přislíbil a Hájkovi nabídl, jestli nechce jet také. Fišer neměl v úmyslu Československo opustit a nechtělo se mu cestovat od hranic zpátky do Prahy samotnému. Až na hraničním přechodu zjistili, že oba uprchlíci si zapomněli pasy, a bez nich je ani v tehdejší rozjitřené době nechtěli přes hranici pustit. Celá čtveřice se tedy vracela z hraničního přechodu do hlavního města. Když přijížděli k Benešovu, došlo na ztemnělé silnici k tragédii. Stál tam totiž neosvětlený sovětský návěs, na který podle Fišera vojáci v té době nakládali zřejmě nepojízdný tank. Řidič Fišer si nemohl v noci tmavého vozidla všimnout a se svým malým osobním Renaultem vjel pod návěs. Prudký náraz měl fatální následky. Luděk Hájek seděl na místě spolujezdce, po nárazu utrpěl devastující zranění neslučitelná se životem a zemřel okamžitě. Jeho mladší sestra, která jej šla identifikovat do nemocnice v Benešově, uvádí, že měl rozdrcenou hlavu a tělo bylo devastované natolik, že jej poznala pouze podle mateřského znamínka na noze. Celý život pracovala ve zdravotnictví, ale nikdy se podle svých vzpomínek s takto devastujícím zraněním nesetkala. Po transportu do nemocnice zemřeli rovněž Luděk Pokorný a Martin Vonka, kteří utrpěli vážná vnitřní zranění. Řidič Jan Fišer zůstal zaklíněn ve vraku, ale naživu. Sovětští vojáci se pokusili rozdrcený Renault vyprostit, ale počínali si zcela amatérsky. Vrak, v němž byl zablokován zraněný řidič, ovázali ocelovým lanem a začali vléci nákladním automobilem. Uvázali jej však tak neschopně, že Fišerovi utrhli ruku v rameni! Mladý muž přesto přežil, později však stanul před soudem jako viník autonehody. Jednání proběhlo na jaře 1969, a i když bylo zřejmé, že Sověti porušili snad všechny myslitelné předpisy, soud odsoudil zmrzačeného Fišera ke čtyřem letům odnětí svobody podmíněně. K rozsudku došlo i přesto, že se přihlásil svědek, řidič linkového autobusu, jenž osudným místem projížděl krátce před Fišerovým Renaultem a dosvědčil, že sovětská vozidla byla naprosto neosvětlená odstavena přímo na frekventované silnici. Až později byl Jan Fišer amnestován a zemřel v Praze po roce 2010.

Pohřeb Luďka Hájka proběhl 6. září 1968, místo posledního odpočinku našel na hřbitově Praha-Motol. Ve dnech 9. a 10. května 1970 proběhl na hřišti T. J. Praha-Podolí I. ročník Memoriálu Luďka Hájka – turnaje šestičlenných mužských družstev ve volejbalu. V důsledku nastupující normalizace se však již druhý ročník uspořádat nepodařilo.

## Michal Hamrák

Narodil se 14. března 1952 a s rodiči bydlel v Košicích. V době vojenského vpádu jednotek Varšavské smlouvy byl učněm ve Východoslovenských železárnách v Košicích. Stal se jednou z obětí zběsilé sovětské palby do bezbranných košických obyvatel 21. srpna 1968 na Námestí Osloboditelov. Kolem 12.30 byl zasažen projektily a průstřelu hlavy a hrudníku namístě podlehl. Jeho pohřeb se uskutečnil 24. srpna, společně s dalšími oběťmi sovětské palby. Michal Hamrák byl pohřben na hřbitově v Košicích.

## Josef Hanus

Důchodce z Prahy se narodil 12. dubna 1898, bydlel na adrese Praha 2, Mánesova č. p. 16. Dne 21. srpna 1968 zahynul ve svém bytě na následky sovětské palby v oblasti poblíž Československého rozhlasu.

Osudného rána se jeho manželka Marie vydala na pohřeb jejich sousedky, vzhledem k situaci se však musela vrátit domů. V okolí jejich domu se ozývala střelba, ale Josef Hanus přes prosby manželky opakovaně vycházel ven a sledoval situaci kolem Rozhlasu. Nakonec vyhověl ženě a vrátil se do bytu. Na jeho dveře po chvíli zaklepal i jejich známý Bedřich Řepa, který bydlel nedaleko, a požádal je o úkryt, protože Sověti již silně stříleli a situace na ulici byla nebezpečná. Vtom ale vletěly projektily i do jejich bytu a paní Hanusová si všimla, že manžel klesl k zemi. Přiskočila k němu a zjistila, že má prostřílený hrudník. Jak se později ukázalo, utrpěl mnohačetná střelná poranění, naprosto neslučitelná se životem, a namístě zahynul. Josef Hanus utrpěl vážné poškození plic a roztříštění jater, přímou příčinou smrti bylo vykrvácení. Manželka v rozrušení omdlela, a když se probrala, viděla, jak se Bedřich Řepa snaží poskytnout jejímu muži první pomoc a potom přes její varování vybíhá ven shánět lékaře. Přitom jej zasáhla další dávka ze střelné zbraně a Bedřich Řepa rovněž utrpěl smrtelná zranění. Vzhledem k tomu, že Hanusovi bydleli v Mánesově ulici, souběžné s Vinohradskou třídou, je zřejmé, že osudné střely nemohly přilétnout přímo od budovy Rozhlasu. Je tedy vysoce pravděpodobné, že sovětští vojáci zahájili bezdůvodnou palbu i přímo u jejich bydliště.

## Miloš Hašek

Pocházel z Prahy, kde se narodil 4. prosince 1950. V době invaze vojsk Varšavské smlouvy byl studentem Střední průmyslové školy spojové techniky v Praze. Dne 21. srpna 1968 utrpěl na Vinohradské třídě při výbuchu sovětské munice vážné zranění v oblasti břišní krajiny. V důsledku závažného poškození zdraví a trvalých následků musel být šestkrát hospitalizován a opakovaně operován. Přes snahu lékařů se jeho zdravotní stav nezlepšoval a zdravotní obtíže měly vliv i na jeho psychický stav. Zemřel 30. srpna 1970 ve věku pouhých dvaceti let, v přímém důsledku poranění. Během odškodňovacího řízení roku 1992 byla jeho smrt odbornými znalci shledána v příčinné souvislosti se zraněním, které utrpěl 21. srpna 1968.

## Ján Hatala

Narodil se 20. května 1949 v Košicích. Byl svobodný, měl dvě sestry a bydlel v Rudňanech na adrese Petorák č. p. 290. Vyučil se soustružníkem ve Východoslovenských železárnách v Košicích, kde pak zůstal dále pracovat. V první den invaze, 21. srpna 1968, jej vojáci Sovětské armády zastřelili u benzinové pumpy v Košicích u silnice na Prešov. Ján Hatala utrpěl průstřely dvanáctníku, ledvin a jater, což byla zranění neslučitelná se životem.

Pohřeb proběhl 25. srpna na hřbitově v obci Hnilec, kde byl uložen na místním hřbitově. Jeho otec pak na protest vystoupil z KSČ.

## Pavol Hlaváč

Jeho rodiče žili již před druhou světovou válkou ve Francii, kde se narodil 10. března 1939 v Argenteuil. Rodina se roku 1946 vrátila na Slovensko, kde Pavol absolvoval základní školní docházku a vyučil se elektrikářem. Byl ženatý, s manželkou Máriou měli dvě děti ve věku čtyři roky a tři měsíce a bydleli na adrese Žiar nad Hronom, Obráncov mieru 2/13. Pracoval ve své profesi v místním Závodě SNP. Večer 25. srpna 1968 projížděl na motocyklu kolem 22.00 Ladomerskou Vieskou, kde ve tmě narazil do odstaveného a naprosto neosvětleného sovětského vozidla. Vážným zraněním hlavy na místě podlehl. Byl pohřben na hřbitově v Prenčově.

## Vladimír Hnulík

Narodil se 16. října 1949 v Kolíně, kde bydlel až do své tragické smrti. Vyučil se elektrotechnikem a ve vzdělání pokračoval dálkovým studiem střední průmyslové školy. Zaměstnán byl u pražského družstva Stavba. Měl řadu koníčků, věnoval se železničnímu modelářství, současně aktivně sportoval a specializoval se zejména na sportovní střelbu. Osudného dne 21. srpna 1968 odjel jako každé ráno vlakem do Prahy do zaměstnání, aniž tušil, že začala sovětská invaze.

Po příjezdu do hlavního města se vydal k budově Rozhlasu na Vinohradské třídě, kde za ne zcela vyjasněných okolností zahynul. Prokazatelně byl zasažen řadou projektilů do oblasti hrudníku a břišní dutiny, kromě toho měl zlomenu hrudní páteř a odtrženu jednu paži. Když se večer nevrátil domů, otec po něm začal pátrat, obtelefonoval pražské příbuzné, zda u nich syn nepřespal, a nakonec se obrátil o pomoc na Veřejnou bezpečnost. Na patologickém oddělení Ústavu soudního lékařství potom syna s jistotou identifikoval.

Vladimír Hnulík byl pohřben za velké účasti občanů na městském hřbitově v Kolíně, jeho hrob se zde nachází dodnes.

V září 1969 uspořádal Svazarm v Kolíně střeleckou soutěž s názvem Memoriál Vladimíra Hnulíka, který se však již s nastupující normalizací nesměl opakovat. Jeho nejbližší dávali do novin pravidelně smuteční vzpomínku, v níž však nesmělo být uvedeno, za jakých okolností zemřel. Tlak Státní bezpečnosti nakonec donutil jeho otce i bratra, aby zvolili odchod do exilu. Památka nesmyslně usmrceného mladého muže mohla být důstojným způsobem uctěna až po zhroucení komunistického režimu. Ve výročí tragické události na jeho hrob i hrob další z kolínských obětí, Miroslava Beránka, pravidelně kladou představitelé města květiny.

## Ján Holík

Narodil se 25. dubna 1923 v obci Podem v Bulharsku. S manželkou měli čtyři děti a bydleli v Bratislavě na adrese Malinovského 110. Profesí byl kapitánem Československé plavby dunajské. Dne 21. srpna 1968 byl ve 12.30 usmrcen palbou sovětských vojáků u budovy Univerzity Komenského na bratislavském Šafárikově náměstí. Dva projektily jej zasáhly do obličeje. Městská správa Veřejná bezpečnosti později případ odložila, neboť nemohla identifikovat konkrétního pachatele. Jméno Jána Holíka je uvedeno na pamětní desce u vchodu do budovy Univerzity Komenského. Jeho hrob se nachází na hřbitově Slavičie udolie v Bratislavě.

## Emil Horčík

Emil Horčík pocházel z Prahy, kde se narodil 13. října 1949. Vyučil se řezníkem a svému povolání se věnoval v hlavním městě, kde bydlel na adrese Praha 10, Černomořská 9/384. Dne 26. srpna 1968 byl sražen na pražském Kubánském náměstí sovětským vojenským nákladním automobilem. Podařilo se jej transportovat do blízké Vinohradské nemocnice, kde však zranění po dvou dnech, 28. srpna 1968, podlehl. Za příčinu smrti lékaři určili zlomeniny lebeční kosti a krvácení do mozku. Emil Horčík byl pohřben na pražském Vršovickém hřbitově, pohřeb proběhl 3. září.

## Bartolomej Horváth

Pocházel z obce Ličartovce, kde se narodil 23. května 1947. Bydlel v Košicích na adrese Dobrianského 13. Byl svobodný, profesí stavební dělník a v době invaze pracoval na stavbě hotelu Slovan na košickém Námestí Osloboditelov. Zde jej 21. srpna 1968 zasáhla palba sovětských okupačních jednotek, Horváth utrpěl průstřel v břišní krajině, projektil poškodil i levou ruku. Byl odvezen do nemocnice v Rastislavově ulici, kde další dva týdny bojoval o život. Svým zraněním nakonec 11. září 1968 podlehl přes několik operací po třech týdnech v nemocnici. Byl pochován na hřbitově v Košicích.

## Karel Chalupa

Narodil se 10. června 1914 v Boleradicích v okrese Hustopeče do rodiny Antonína Chalupy a jeho manželky Hedviky, rozené Holíkové. Po obecné škole a měšťance se vyučil tesařem a stavebním kreslířem.

Vojenskou prezenční službu nastoupil 1. října 1935 k dělostřeleckému pluku 331, do zálohy odešel 19. září 1937. Po návratu z vojny vstoupil do řad Finanční stráže jako pomocný strážník. V době invaze bydlel v Brně-Horních Heršpicích na adrese Kratochvílova 12. Byl ženatý a měl dva syny. Po nacistické okupaci se zapojil do odboje, což mu vyneslo věznění v koncentračních táborech v letech 1941 až 1945. Po zániku Finanční stráže byl převeden do řad SNB, v popisovaném období měl hodnost praporčíka VB a působil na Městské správě VB v Brně.

Zahynul 29. srpna 1968 kolem 20.15, kdy ve tmě narazil se svým služebním osobním automobilem do neosvětleného sovětského obrněného transportéru. Jak se ukázalo při vyšetřování, sovětskému řidiči Romanu Jurijevičovi (narozen 1947) unikl vzduch z pneumatického systému, a proto zastavil na ulici u mostu, střeženého dalšími příslušníky Sovětské armády. Své vozidlo však nijak neoznačil a nechal zhasnutá všechna světla. Na ulici navíc nefungovalo veřejné osvětlení. Praporčík Chalupa tedy nemohl transportér spatřit včas, aby dokázal zastavit nebo se mu vyhnout. Utrpěným zraněním podlehl v sanitním autě během převozu do nemocnice. Pohřeb Karla Chalupy proběhl v brněnském krematoriu dne 4. září 1968.

## Marie Charousková

Mladá žena pocházela z Otryb-Podveků v okrese Kutná Hora, kde se narodila 27. ledna 1942. Po maturitě na gymnáziu začala studovat ČVUT. Marie Charousková byla sportovně založená a ve volném čase se věnovala pilotování bezmotorových letounů. Díky tomuto koníčku se seznámila se svým budoucím manželem, rovněž zapáleným pilotem větroňů. Mladý pár uzavřel sňatek roku 1962. Po čtyřech letech se jim narodil syn a bydleli v Praze-Zbraslavi. Marie po mateřské dovolené pracovala ve Výzkumném ústavu zemědělském v Řepích a současně dálkově dokončovala studia na ČVUT. V době sovětské invaze jí čekala už jenom obhajoba diplomové práce.

Právě kvůli ní se 26. srpna 1968 vydala za vedoucím své práce do školy na konzultaci. Při přecházení ulice na pražském Klárově, kde chtěla přesednout na tramvaj do Dejvic, ji zcela nesmyslně a bezdůvodně zastřelil ze samopalu jeden ze skupiny opodál stojících sovětských vojáků. Dávka zasáhla mladou ženu do pravé nohy a břišní krajiny, projektily jí prorazily střeva a porušily stehenní tepnu. Na místě se shodou okolností nacházel vyšetřovatel Veřejné bezpečnosti Miloslav Rogner, který jí poskytl první pomoc a s dalším chodcem přivolal sanitku. Marii Charouskovou převezli do nedaleké nemocnice Pod Petřínem, kde ale fatálnímu poranění ve 13.50 podlehla.

Střelba byla zcela nesmyslná. Voják vypálil dávku v době, kdy byl na místě naprostý klid. Vrah nebyl nikdy identifikován. Po střelbě se skupinka vojáků dále bavila, svačila, a tvářila se, jako by k ničemu nedošlo. Policista Miloslav Rogner podal o střelbě hlášení, záhy však na něj začala StB vyvíjet nátlak, aby zprávu stáhl a přeformuloval tak, že došlo k napadení sovětských vojáků, kteří stříleli v nutné sebeobraně. Když odmítl, byl zanedlouho ze služby propuštěn.

Vzhledem k tomu, že Marie Charousková měla splněné všechny zkoušky a diplomovou práci v podstatě dokončenou, udělilo jí vedení fakulty posmrtně titul inženýrky.

Manžel zavražděné Vladimír Charousek vzpomíná, že když zůstal jako vdovec s malým dítětem, opakovaně mu bylo vyhrožováno ztrátou zaměstnání, pokud by o tragickém konci své manželky hovořil před třetími osobami.

Doslova nechutnou ukázkou lživé dezinformace okupantů je již zmíněná publikace K událostem v Československu, v níž se o případu Marie Charouskové uvádí: „A ještě některé typické případy vylhaného vysílání ilegálního rozhlasu. Dnes byla v Praze dopravena do nemocnice 22 letá žena v těžkém stavu. Byla zraněna střelou ze samopalu okupantů, když chtěla nastoupit do tramvaje (stanice Praha 26. srpna v 9 hodin 20 minut).“ Vraždu bezbranné matky malého dítěte se autoři ideologického škváru nestyděli označit za výmysl kontrarevoluce!

Pietní rozloučení proběhlo v krematoriu Motol za účasti velkého množství lidí, věnec poslal i prezident republiky Ludvík Svoboda. Marie Charousková pak byla pohřbena na hřbitově Praha-Zbraslav. Pomníček na místě její nesmyslné smrti, který sem instaloval její manžel, byl úřady zlikvidován za normalizace. K jeho obnovení mohlo dojít až po roce 1990.

## Jaromír Chlup

Bezesporu nejtragičtějším případem úmrtí příslušníka Československé lidé armády z doby po srpnové okupaci se stala smrt podplukovníka Jaromíra Chlupa, který zaplatil životem za bezohlednost sovětských dobyvatelů spolu s většinou své rodiny.

Narodil se ve Velké Roudce v okrese Blansko 9. června 1929. Po pěti třídách obecné školy v rodné obci a jednom ročníku měšťanské školy ve Velkých Opatovicích studoval v letech 1941 až 1945 reálné gymnázium v Boskovicích a do roku 1949 pak pokračoval na reálném gymnáziu v Jevíčku, jež ukončil maturitou. Jaromír Chlup se potom věnoval studiu medicíny. Od 1. října 1949 se stal posluchačem Lékařské fakulty Masarykovy univerzity v Brně, 15. září 1950 přestoupil na Vojenskou lékařskou akademii v Brně a od 12. září 1951 pokračoval na Vojenské lékařské akademii Jana Evangelisty Purkyně v Hradci Králové. Hygienicko-epidemiologickou větev její II. fakulty absolvoval 31. května 1955 a pokračoval postgraduálním studiem v Ústřední vojenské nemocnici v Praze. Důstojníkem z povolání se stal 5. března 1955, kdy byl jmenován kapitánem zdravotnické služby. Po absolvování kurzu nastoupil 12. listopadu 1955 na funkci velitele hygienické a protiepidemické čety divizního praporu 8. mechanizované divize. Po necelých třech letech byl 14. července 1958 jmenován starším důstojníkem zdravotnického oddělení týlu 4. armády ČSLA a na majora jej povýšili 1. května 1960. Služební postup představovalo 25. srpna 1962 přemístění na funkci asistenta katedry vojenské epidemiologie Vojenského lékařského výzkumného a doškolovacího ústavu Jana Evangelisty Purkyně v Hradci Králové. Dne 5. července 1963 postoupil na funkci odborného asistenta a vrcholu odborné kariéry dosáhl 1. srpna 1967, kdy postoupil na pozici náčelníka oddělení epidemiologické katedry. Ve stejné době pracoval na kandidátské práci v oboru epidemiologie.

MUDr. Jaromír Chlup byl ženatý a s manželkou Naděždou, rozenou Kubešovou, měli syny Jaromíra a Karla a dceru Naděždu. Manželka pracovala jako civilní zaměstnankyně ČSLA, nejdříve knihovnice, později úřednice. Rodina bydlela v Hradci Králové.

Osudného 12. října 1968 dopoledne vyrazila celá rodina soukromým osobním automobilem Škoda Octavia z Hradce na návštěvu příbuzných do Velké Roudky. Mezi Svitavami a Litomyšlí jeli po rovném, dobře přehledném úseku silnice a nedaleko obce Janov začali míjet kolonu sovětských nákladních automobilů, pohybujících se v protisměru. Kolonu tvořily tři vozy typu URAL-375. Přestože bylo pod mrakem a mírně mžilo, viditelnost byla velmi dobrá. Z nepochopitelných příčin náhle automobil URAL, řízený vojínem Vjačeslavem Alexandrovičem Sičkarukem (narozeným 22. října 1947 v Kuličevu ve Volyňské oblasti SSSR), vybočil z řady a dostal smyk. Těžký vůz zablokoval část vozovky, po níž přijížděli Chlupovi, prudce do jejich Octavie narazil a doslova ji smetl ze silnice. Osobní automobil byl sražen do příkopu a bohužel na něj navíc dopadl převrácený URAL, který svou vahou lehkou Škodu prakticky rozdrtil.

Následky havárie byly děsivé. Manželé Chlupovi, sedící na předních sedadlech, utrpěli mnohačetná zranění, naprosto neslučitelná se životem, a namístě jim podlehli. Všechny jejich děti byly velmi vážně zraněny a přes péči lékařů v nemocnici 14. října zemřel také ani ne osmiletý Jaromír Chlup. Jeho sourozenci museli být dlouhou dobu hospitalizováni a z nemocničního ošetření je propustili až před Vánocemi. Osiřelé děti potom vychovávala babička.

Případ šetřila Skupina vyšetřování VB ze Svitav jako podezření ze spáchání trestného činu ublížení na zdraví. Za pachatele nehody označila jednoznačně sovětského řidiče a předala případ Vojenské obvodové prokuratuře v Hradci Králové. Ta potom kauzu postoupila sovětské vojenské prokuratuře v Olomouci, která rovněž prohlásila za viníka řidiče Vjačeslava A. Sikarčuka, jenž překročil maximálně povolenou rychlost jízdy. Sovětský vojenský tribunál pachatele 3. ledna 1969 odsoudil k trestu odnětí svobody v trvání 3,5 roku.

Pohřeb všech tří členů rodiny Chlupovy proběhl 18. října 1968 před zaplněnou obřadní síní krematoria v Pardubicích.

## Miroslav Chlup

Malý syn manželů Chlupových se narodil 13. prosince 1960. Stejně jako jeho rodiče se stal obětí dopravní nehody, zaviněné 12. října 1968 sovětským vojenským řidičem Vjačeslavem Alexandrovičem Sikarčukem. Malý Miroslav zemřel v nemocnici dva dny po havárii, 14. října.

## Naděžda Chlupová

Manželka MUDr. Jaromíra Chlupa se narodila 11. března 1939 pod dívčím jménem Kubešová, byla matkou tří dětí. Naděžda Chlupová pracovala jako úřednice. Spolu s manželem a malým synem zemřela 12. října 1968 při automobilové havárii, způsobené sovětským vojenským řidičem Vjačeslavem Alexandrovičem Sikarčukem.

## Rosalie Chocholínová

Narodila se 11. června 1886 a zřejmě celý život prožila v Praze. Vzhledem ke svému věku byla v době invaze vojsk Varšavské smlouvy již po léta v penzi. Dne 29. srpna 1968 zahynula v důsledku nehody vozidla Sovětské armády. Bližší podrobnosti se dosud nepodařilo dohledat. Rosalie Chocholínová je pohřbena na Olšanských hřbitovech.

## Elemír Janoško

Narodil se roku 1918. Dne 12. září 1968 v 18.50 narazil na silnici mezi Vendryní a Třincem polský autobus, s vysokou pravděpodobností vojenský, do zaparkovaného a osvětleného nákladního automobilu. Do těchto vozidel vzápětí havaroval Elemír Janoško, řidič osobního automobilu Volha. V důsledku zranění na místě zemřel a další tři spolujezdci utrpěli těžká zranění.

## Antonín Jarušek

Narodil se 24. dubna 1939. Dne 21. srpna v časných ranních hodinách byl sovětskými vojáky postřelen před budovou ÚV KSČ v Praze. Projektil mu způsobil průstřel lebky a poškození pravé části mozku. Transportovali jej sanitkou do nedaleké Nemocnice na Františku, kde byl delší dobu hospitalizován. Vážné neurologické zranění však na něm zanechalo trvalé následky. Po devíti letech roku 1977 podle svědectví své manželky následkům zranění podlehl.

## Jan Jenšovský

Pocházel z Prahy, kde se narodil 27. ledna 1932 do početné rodiny malíře pokojů a měl pět sourozenců. Po vzoru svého otce se vyučil malířem a písmomalířem, živil se však v jiných profesích. Ve večerních hodinách 21. srpna ho sovětští vojáci bez jakéhokoliv zjevného důvodu postřelili u Prašného mostu v Praze. Podle publikované verze údajně stříleli ještě po dalším občanovi, který však palbu přežil. Jana Jenšovského převezla sanitka do nemocnice, kde vážnému zranění dutiny břišní a vnitřních orgánů podlehl o čtyři dny později, 25. srpna. Urna s jeho popelem byla uložena na hřbitově v Praze-Kunraticích.

## Bedřiška Kadeřábková

Důchodkyně z Prahy, původním povoláním úřednice. Narodila se v Praze 14. září 1898. Během prvního dne invaze byla na pražském Smíchově sražena tankem a zemřela na pooperační zápal plic v nemocnici 26. srpna 1968. Byla pohřbena na pražském hřbitově Malvazinky.

## Milan Kadlec

Narodil se 26. září 1947 v Praze do rodiny pracovníka Dopravního podniku. Po základní škole se vyučil nástrojařem a stejně jako jeho otec nastoupil zaměstnání u Dopravního podniku Hlavního města Prahy, kde působil ve své profesi. Dne 21. srpna 1968 se jako obvykle vypravil na své pracoviště ve vozovně v Praze-Karlíně na motocyklu, jel však oklikou přes Vinohrady a zaparkoval, aby mohl sledovat situaci před budovou Československého rozhlasu na Vinohradské třídě. Zde jej spolu s dalšími občany usmrtil rozjetý a nikým neřízený linkový autobus. Milan Kadlec zahynul namístě před místní restaurací „Hajnovka“. Utrpěl zranění neslučitelná se životem, roztržení plic a srdce. Jeho otec s rodinným přítelem jej začali večer hledat, nedaleko Rozhlasu objevili jeho odstavený motocykl a až později identifikovali jeho tělo v Ústavu soudního lékařství na Albertově.

Milan Kadlec byl pohřben za účasti značného počtu přátel, známých a sousedů na pražském hřbitově u kostela svatého Matěje v Šárce.

## Jozef Kadura

Narodil se 17. března 1915 v Zemanské Kotešové v okrese Velká Bytča do rodiny Štefana Macury a jeho manželky Anny, rozené Gablasové. Po základním vzdělání se vyučil truhlářem. Vojenskou prezenční službu nastoupil 1. října 1937 u pěšího pluku „Jana Sladkého Koziny“ a do zálohy jej propustili 18. března 1939. Naposled bydlel na adrese Bratislava Trenčianská 56/II-10. V době smrti pracoval jako řidič záchranné služby Krajského ústavu národního zdraví Bratislava.

Ve večerních hodinách 25. srpna 1968 mu neosvětlený sovětský obrněný transportér, vyjíždějící ze Smrečianské ulice, nedal přednost v jízdě. Josef Kadura, přijíždějící po hlavní, již nemohl střetu zabránit a do transportéru narazil. Utrpěl velmi vážná zranění včetně protržení břišní dutiny. Podařilo se jej transportovat do bratislavské nemocnice na Kramároch, kde po dalších osmi dnech, 3. září 1968, zemřel. Je pohřben na bratislavském hřbitově Slávičie údolie.

## Alois Kahoun

Narodil se 22. května 1929 v Kojkovicích u Havlíčkova Brodu. Vydal se na uměleckou dráhu, byl hudebníkem Jihočeského divadla v Českých Budějovicích. V jihočeské metropoli i bydlel na adrese Lidická 37 a byl rozvedený. Osudného 29. září 1968 jel na motocyklu ČZ 175 po silnici mezi Poněšicemi a Hlubokou nad Vltavou, když se v 15.00 v protisměru objevil přijíždějící sovětský obrněný transportér. Jeho řidič vojín Dimitrij Nikolajevič Ivatin (narozen 1948) nezvládl řízení a v pravotočivé zatáčce u Svatého Jana vyjel do opačného jízdního směru a dostal se do levé poloviny vozovky. Zde narazil do motocyklisty Aloise Kahouna a těžce jej zranil. Kahoun utrpěl mnohočetné zlomeniny lebky a žeber i poškození páteře a mozku. Jeho stav nebyl slučitelný se životem a ještě před příjezdem lékařské pomoci zemřel.

Případ začala vyšetřovat Veřejná bezpečnost. Dne 16. října byl na místě nehody za přítomnosti sovětské strany proveden vyšetřovací pokus, po němž znalec z oblasti silničního provozu došel k závěru, že motocyklista nemohl za dané situace včas zastavit.

Sovětská strana převzala vyšetřování ale již 23. října však vojenský prokurátor dospěl k závěru, že nedošlo ke spáchání trestného činu, a 23. října jej zastavila. Vzhledem k tomu, že pachatel se navíc již nenacházel na československém území, obvodová vojenská prokuratura v Českých Budějovicích řízení 15. listopadu 1968 rovněž zastavila.

## Jan Kakos

Narodil se v Benešově 2. listopadu 1943 a bydlel v obci Hrazená Lhota v okrese Benešov. Pracoval jako traktorista v JZD Domašín. Dne 20. října 1968 cestoval se spolujezdkyní na motocyklu na dostihy. Když předjížděl sovětskou vojenskou kolonu, pohybující se mezi obcemi Obory a Višňová v okrese Příbram, před vrcholem stoupání z protisměru náhle vyjela další sovětská kolona. Jan Kakos se snažil zařadit zpět na svou polovinu vozovky, přitom byl ale jedním z vozidel zachycen. Jan Kakos zemřel po převozu do nemocnice v Příbrami, jeho spolujezdkyně utrpěla vážná zranění. Veřejná bezpečnost ve věci zahájila vyšetřování ale 27. 12. 1968 vyšetřovatel VB věc dopravní nehody odložil s tím, že vinu nese zemřelý Jan Kakos. Proti usnesení podala stížnost spolujezdkyně Marie Rohlíková, která při nehodě utrpěla vážná zranění. Tvrdila, že došlo k přímému nárazu do motocyklu zezadu, tedy že vinu nesl řidič za nimi jedoucího sovětského nákladního vozidla. Okresní prokurátor stížnost zamítl. Připustil sice, že se ve vyšetřování autonehody objevily rozpory ve výpovědích účastníků, nicméně největší podíl na nehodě prý nesl motocyklista, který riskantně předjížděl.

## Ludvík Kamenec

Narodil se 24. července 1944 ve Velkých Karlovicích. Po škole a učení nastoupil zaměstnání na pile v rodné obci, kde pracoval až do nástupu základní vojenské služby. Tu absolvoval v letech 1965 až 1967 a ještě před odchodem do civilu se nechal zlákat nabídkou dobře placené práce v dolech na Příbramsku. Po odchodu z vojny skutečně odešel za prací do Příbrami.

Byl svobodný, trvale žil stále ve Velkých Karlovicích a v popisované době pracoval jako dělník Uranového průmyslu v Příbrami, kde přechodně bydlel na ubytovně Stavař. Ludvík Kamenec byl v první den invaze, 21. srpna 1968, sražen sovětským vojenským vozidlem. Jel na motocyklu na trase Příbram – Rožmitál pod Třemšínem. Vzhledem k chaotické době, kdy k události došlo, nejsou známy žádné podrobnosti o jeho smrti. Dokonce se nepodařilo určit ani konkrétní obec, ve které k tragické události došlo. Ludvík Kamenec utrpěl při nehodě poškození míchy a zemřel během převozu do příbramské nemocnice. Byl pohřben 25. srpna 1968 na hřbitově ve Velkých Karlovicích, hrob zde existuje dodnes.

Až v souvislosti s odškodňovacím řízením v roce 1992 Policie ČR dodatečně zajistila svědectví švagra Ludvíka Kamence. Ten dne 23. srpna 1968 převzal v nemocnici v Příbrami jeho tělo a navštívil i vesnici, kde k události došlo. Bohužel si s odstupem let nepamatoval její jméno. Podle svědků na trase nikdo srážku neviděl. Došlo ale ke kolizi s vozidlem sovětské vojenské kolony. Nebyly nalezeny žádné dokumenty o události v policejní ani zdravotní evidenci, a to i vzhledem k pravidelným skartacím dokumentů.

## Ján Klačka

Narodil se roku 1920. Dne 5. října 1968 ve 4.25 jel na kole v Bratislavě, kde do něj v důsledku nepozornosti narazil řidič skříňového nákladního automobilu Fedor Petrov Goridkov. Ján Klačka utrpěným zraněním namístě podlehl.

## Jiří Klapka

Narodil se 2. července 1940. K jeho osobě se bohužel nedochovalo větší množství archivního materiálu. Jeho smrt je obestřena značnými nejasnostmi. Podle oficiální zprávy v osudný den invaze 21. srpna 1968 zemřel po skoku z hořícího domu na Vinohradské třídě vedle budovy Československého rozhlasu v Praze. Příčinou smrti bylo udušení z vdechnutí krve a vážný úraz mozku. Jeho matka však o rok později vypovídala, že ke smrti syna mělo dojít až následujícího 22. srpna a poté co se s ním rozloučila při procházce Prahou na nedaleké Francouzské ulici. Jeho tělo bylo podle ní nalezeno na dvoře domu Vinohradská 16. V tomto případě však lze usuzovat, že traumatizovaná matka se s odstupem času v datu mýlila, a je velice pravděpodobné, že její syn zemřel skutečně 21. srpna, společně s dalšími oběťmi požárů domů na Vinohradské třídě.
Jiří Klapka byl pohřben na pražském hřbitově Malvazinky, jeho hrob byl ale roku 1989 zrušen.

## Zdeňka Klimešová

Narodila se 5. prosince 1912, byla vdaná, matka syna a dcery. Pracovala v dělnické profesi v podniku Závody průmyslové automatizace a s rodinou bydlela v Jičíně na adrese Markova 119. Stala se obětí jednoho z nejotřesnějších zločinů, spáchaných vojáky okupačních armád.

Večer 7. září 1968 se kolem 20.00 vzdálilo z vojenského tábora, vzdáleného tři kilometry od Jičína, celkem pět silně podnapilých, avšak ozbrojených vojínů. Byli to Zykmund Zapasa, Zdislaw Kowalski, Stefan Dorna, Felix Zajac a Wieslaw Czerwonka. Opilci se vypravili do Jičína a o jejich stavu výmluvně svědčí, že tříkilometrovou trasu urazili mladí muži za tři hodiny! Povzbuzeni vodkou se začali z neznámé příčiny hádat a přitom dorazili po silnici od Mladé Boleslavi na křižovatku Na Letné. Tady potkali skupinu čtyř československých občanů, vracejících se z kina. Stefan Dorna prý na ně vrhal výhružné pohledy. Poláci se dohadovali, zda se nemají vrátit k jednotce, a spor vyvrcholil tím, že Zapasa a Dorna začali střílet ze samopalů do vzduchu. Dorna se pak otočil a začal střílet na československou čtveřici u telefonní budky. Když se ho ostatní snažili uklidnit, otočil zbraň i proti nim. Kowalski a Zapasa byli střelbou vážně zraněni a zůstali ležet, rychle vystřízlivělý Zajac s Czerwonkou se rozběhli k vojenskému ležení pro pomoc. Nečekanou střelbou byli zasaženi a sraženi na zem Jaroslav Veselý a Jana Jenčková. Ostatní dva, Vítězslav Klimeš a Bohunka Brumlichová se vrhli k zemi. Dorna s ukazováčkem na spoušti přišel až k nim a začal obě ženy, které předstíraly bezvědomí, osahávat a ukradl jim hodinky a prsteny. Velmi bolestivě zasažený Jaroslav Veselý sténal, což přimělo Dornu, aby do něj z bezprostřední blízkosti vystřílel zbytek nábojů v zásobníku. Zatímco jej měnil za plný, zvedl se Vítězslav Klimeš a začal utíkat pryč. V tu chvíli však vyšli z jednoho z domů jeho rodiče, kteří jej hledali. Štefan Dorna natáhl závěr svého PMK (polské označení samopalu Kalašnikov AK-47) a vypálil další dávku na manžele Klimešovy. Zdena Klimešová byla fatálně zasažena a zemřela namístě, její manžel Oldřich utrpěl postřelení levé ruky a páteře. Lékařské ohledání pak ukázalo, že Zdena Klimešová byla zasažena celkem sedmi projektily. Dorna vypálil i na přicházejícího vojína ČSLA Josefa Dufka, jehož zranil jen lehce, ten zalehl a stal se očitým svědkem vraždy paní Klimešové. Dorna pak střílel i na dva projíždějící osobní automobily, první nezasáhl, ve druhém však utrpěla zranění na noze manželka řidiče Milena Bílková.

Stefan Dorna kladl odpor při zatýkání, pak se jej však podařilo zpacifikovat a polský vojenský automobil jej odvezl nejdříve do Lékařské fakulty Univerzity Karlovy v Hradci Králové, kde mu byl proveden odběr krve, a potom do vazby. Widmarkova zkouška prokázala, že vrah měl v době střelby kolem 23.00 v krvi 1,81 promile alkoholu.

Vyšetřování pro trestný čin vraždy zahájil 8. září vyšetřovatel oddělení vyšetřování VB v Jičíně, ale téhož dne byl případ předán Krajské správě SNB v Hradci Králové. Dornu odvezli do Polska a umístili do věznice v Kłodzku. Žádost o trestní stíhání v ČSSR byla polskou stranou zamítnuta. Soud proběhl 18. října 1968 před Stanným vojenským soudem Polské lidové republiky v Kłodzku. Stefan Dorna (narozený 11. července 1947, vyučený zámečník, bytem v Olbrzycku) byl odsouzen k trestu smrti, vzápětí pak požádal předsedu Rady ministrů PLR o milost. Přes veškerá ujišťování polské strany, že k tomu nedojde, bylo žádosti vyhověno a trest byl Dornovi změněn na doživotí. Na svobodu jej propustili již po patnácti letech.

Společný pohřeb Jaroslava Veselého a Zdeny Klimešové proběhl ve čtvrtek 12. září 1968 na tehdejším Gottwaldově náměstí v Jičíně. Účastnilo se jej ohromné množství občanů a nad rakvemi zazněla státní hymna i proslovy představitelů města.

Pozůstalí obětí zažili šok, když Stefan Dorna hovořil v polsko-českém dokumentárním filmu o invazi z roku 1994 s titulem Cesta ke křižovatce. Prohlásil, že ho událost sice mrzí, ovšem situace byla složitá a on necítí odpovědnost. Nezbývá než si položit otázku, zda trest patnácti let vězení za vraždu dvou nevinných občanů a pokus o usmrcení dalších, nebyl skutečně příliš nízký.

## František Klůc

Narodil se 24. března 1924 v Nesuchyni v okrese Rakovník do rodiny Václava Klůce a jeho manželky Františky, rozené Kopřivové. Po základním vzdělání pracoval jako stavební dělník. Vojenskou základní službu nastoupil 1. října 1946 k 11. kulometné rotě pěšího pluku 15, od 15. září 1947 byl přemístěn k pěšímu pluku 2. Do zálohy odešel 26. září 1948 v hodnosti vojína. Dne 28. září 1946 se oženil s Marií Voháňkovou. V době invaze Varšavské smlouvy pracoval jako vedoucí posunovačů v železniční stanici Žatec. S rodinou bydlel v Líčkově (část obce Liběšice v okrese Louny) na adrese č. p. 51. Klůc byl členem KSČ a příslušníkem Lidových milicí.

V podvečer 25. srpna 1968 kolem 18.00 přišel do jeho domu sovětský vojín ozbrojený samopalem a vyžadoval odvezení osobním automobilem do Chomutova. Tam však nedojeli. Podle pozdějšího vyšetřování projeli Nečemicemi, pak voják řidiče přiměl otočit zpět a vjet na polní cestu. Tady jej v automobilu jednou ranou ze samopalu zastřelil, Klůc se totiž zřejmě pokusil z automobilu uprchnout. Vrah Boris Alexandrovič Karnauščenko (narozen 16. října 1949 v Čeljabinsku) odtáhl tělo do příkopu a zaházel jej natrhanou trávou. Předtím mrtvému sundal sako a oblékl si ho, ukradl mu hodinky a peněženku. Nastartoval automobil, ale po několika metrech s ním vjel do příkopu, odkud se nemohl dostat. Došel tedy pěšky do Nečemic, kde požádal traktoristu Karla Suchého a jeho sousedy Josefa Kyjace a Václava Lukavce, zda by mu nepomohli vyprostit automobil. Netušíce nic zlého nasedli do traktoru a skutečně ukradenou Octavii dostali zpět na cestu. K jejich velkému překvapení Karnauščenko po sto padesáti metrech opět sjel do příkopu. Vytáhli jej tedy znovu a vrah se znovu rozjel. Nyní urazil pět set padesát metrů, jízdu však zakončil nárazem do vzrostlé hrušně. Podivně se chovající dohola ostříhaný mladík v tmavě modrém saku a vojenských kalhotách jim byl stále více podezřelý, zvláště když si všimli, že má u sebe samopal a pistoli. Po nárazu Octavie do stromu tedy raději nastartovali traktor a odjeli s ním daleko do polí.

Karnauščenko se choval naprosto nepředvídatelně, opustil nepojízdný automobil a noc zřejmě strávil v přírodě. V 6.30 ráno 26. září zaklepal na okno domu manželů Slaškových v Nečemicích, jimž tvrdil, že zabloudil a je prochladlý. Manželé mu dali teplý čaj a jídlo a Rus jim na oplátku věnoval vojenský útočný nůž, do jehož pouzdra vyryl věnování. Pan Slašek jej pak odvezl svým vozem do Třeskonic, zběh totiž tvrdil, že se potřebuje dostat k nejbližší sovětské posádce. V Třeskonicích však zastavil jiného automobilistu, jehož požádal o odvezení do Tuchořic. Když vystoupil, došel k domu místního občana Špičky, jemuž se se samopalem v ruce vnutil do domu a šel si lehnout.

V té době však již po něm jako vrahu a dezertéru pátrala Veřejná bezpečnost i sovětské jednotky, protože téhož dne kolem 7.30 totiž kolemjdoucí Milan Janíček našel v příkopu za Nečemicemi mrtvé tělo Františka Klůce, částečně zakryté trávou, a okamžitě přivolal policisty. Karnauščenko byl odzbrojen a zatčen ve Špičkově domě v 11.00.

Ohledání jeho oběti prokázalo, že příčinou smrti byl průstřel hlavy, projektil pak prolétl střechou automobilu a nebyl nikdy nalezen. Nedaleko těla ležela sovětská vojenská lodička, nedopalek ruské cigarety a krabička zápalek s textem v azbuce.

Poměrně neobvyklá byla spolupráce československých i sovětských vyšetřovacích orgánů, která také činí tento případ výjimečným. Kromě okresního prokurátora z Loun, krajského prokurátora z Ústí nad Labem a sovětského vojenského prokurátora byli případem pověřeni vyšetřovatelé SNB z Loun a Ústí nad Labem. Sovětská strana také povolila odběr krve pachateli na zjištění přítomnosti alkoholu a nechala československé policejní techniky prozkoumat jeho oděv. Boris Karnauščenko byl na konci října 1968 odvezen na území Sovětského svazu s tím, že jej postaví pro vraždu a zběhnutí před vojenský soud. Sovětský prokurátor byl přesvědčen, že jej nemine trest smrti zastřelením, jaký však byl doopravdy verdikt vojenské justice SSSR, nebylo československé straně nikdy oznámeno a další osud vraha není znám.

František Klůc byl pohřben na hřbitově v Tuchořicích.

## Bohumil Kobr

Důchodce z Vesce, původním povoláním typograf, se narodil 26. dubna 1896 v Cerhenicích v okrese Kolín. Patřil mezi občany, kteří zahynuli 21. srpna 1968 v souvislosti s nárazem sovětského tanku věžového čísla 314 do domu č. p. 4 a 5 na náměstí v Liberci. Bohumila Kobra ale v 11.40 srazil sovětský vojenský cisternový automobil, který se snažil troskám domu na místě havárie vyhnout. Podle vyšetřovací zprávy VB jej přimáčkl ke sloupu podloubí domu číslo popisné 7. Bohumil Kobr utrpěl mnohačetné zlomeniny žeber a poškození hrudníku, jimž po převozu do nemocnice v 11.30 podlehl.

Zajímavý byl další osud autocisterny. Protože z ní vytékalo palivo, byla odtažena do objektu Technických služeb Liberec a ponechána svému osudu. V noci na 22. srpna ji neznámý žhář podpálil a vozidlo kompletně vyhořelo. Spálený vrak potom dlouho stál v objektu správy města a sovětská strana o něj nejevila žádný zájem.

Bohumil Kobr byl pohřben na městském hřbitově v Liberci, kde se hrob nalézá dodnes.

## Jozef Kolesár

Narodil se 19. března 1933 v obci Barca, v době úmrtí byl svobodný, pracoval jako dělník. Bydlel v Košicích na adrese Rastislavova 43. V den zahájení invaze, 21. srpna 1968, byl na košickém náměstí Osvoboditelů zasažen střelbou sovětských vojáků. Zemřel namístě následkem průstřelu hlavy a těžkého poranění mozku. Pochován byl 26. srpna na hřbitově v Košicích.

## Michal Korenko

Narodil se 1. února 1929 a byl obyvatelem obce Švábovce, okres Poprad. Byl ženatý, bezdětný a pracoval na železniční stanici Čingov (okres Spišská Nová Ves). Michal Korenko zahynul v důsledku nezodpovědného chování sovětských velitelů i řidičů, kteří ve dnech 27. až 30. října 1968 přesunovali po československém území kolonu nákladních a cisternových automobilů. Část se přesunovala do nových dislokací, část údajně odjela přes hranici do Sovětského svazu. V důsledku flagrantního porušování pravidel bezpečnosti silničního provozu způsobil přesun kolony celkem šest závažných dopravních nehod, z nichž dvě měly smrtelné následky.

Kolem 15.00 dne 27. října narazil sovětský řidič Ivan Jurijevič Bobik v důsledku vlastní nepozornosti přední částí svého ZILu-150 do vozidla, pohybujícího se v koloně před ním. Poškozený automobil i s vlekem odstavil při pravé straně vozovky, ovšem pravděpodobně neoznačil výstražným trojúhelníkem. Stál na silnici u obce Spišský Štvrtok, ve vzdálenosti třiceti kilometrů od Popradu. Bobik zůstal v kabině a čekal, až jej někdo přijede odtáhnout. V 18.45 přijížděl motocykl Jawa 250, řízený Michalem Korenkem, který si v šeru neoznačeného vleku nevšiml a narazil do něj. Motocyklista utrpěl závažná zranění, jimž po převozu do nemocnice podlehl. Podle dochovaného spisového materiálu neměl ZIL ani zadní světlo, ani odrazku. Michal Korenko byl pohřben ve Švábovcích. Druhou obětí přesunující se kolony se stal Jaroslav Ondrejko, jehož případ je popsán dále.

Pro ilustraci chování sovětských vojenských řidičů je však dobré stručně zmínit i ostatní havárie, způsobené ve stejné době přesuny kolon nákladních vozidel. Dne 28. října v 17.00 zastavil vojín V. V. Starodub svůj ZIL-150 1,5 kilometru před Prešovem, praskla mu totiž trubička kompresoru. Do neosvětleného vleku vozidla v 19.00 narazil československý osobní automobil, který utrpěl škody, ale osádka naštěstí vyvázla bez zranění. Vojína Staroduba však nehoda nevyvedla z míry a nepřiměla změnit chování v silničním provozu. V noci dohnal svou kolonu mezi Moravskou Třebovou a Starým Městem, pak zastavil a ulehl k odpočinku. V 5.25 se situace opakovala, do vleku opět narazil československý řidič, tentokráte motocyklu Jawa 175. Řidič motocyklu utrpěl zranění hlavy a obličeje, která si vyžádala šestitýdenní pracovní neschopnost.

Dne 29. října v 15.00 zastavil mladší seržant H. P. Jevčun ZIL-164 s vlekem v pravé polovině státní silnice č. 11 Hradec Králové ̶ Poděbrady před křižovatkou Opočnice ̶ Hradčany v okrese Nymburk. Jeho vůz měl totiž poruchu termostatu. V 19.20 do vlaku narazil nákladní automobil Praga státního podniku ČSAD Gottwaldov. Řidič vyvázl bez těžších zranění, avšak spolujezdec utrpěl vykloubení pánve a zranění na hlavě a pravé holeni. Jeho léčení trvalo déle než měsíc.

Konečně celkově šestá nehoda se odehrála 29. října u Mladé Boleslavi, kde vojín A. Suchan v 19.00 zastavil v pravé části vozovky a jal se opravovat koncové světlo. Do vleku, neoznačeného trojúhelníkem a neosvětleného, vzápětí narazil nákladní automobil Garant, který vlek odhodil napříč vozovky. Za ním jedoucí osobní Volha neměla možnost včas zastavit, proto její řidič raději strhl volant a sjel do příkopu vedle silnice. Ani jeden z účastníků nehody neutrpěl zranění, všechna vozidla však byla poškozena.

Trestní řízení proti J. I. Bobikovi bylo 16. května 1969 zastaveno s odůvodněním, že nenese odpovědnost za to, že jeho automobil neměl signalizační světlo! Dalším argumentem prokuratury bylo, že Korenko řídil pod vlivem alkoholu a jel bez zapnutého osvětlení. Widmarckova zkouška však prokázala, že měl v krvi pouze 0,01 promile alkoholu, tedy v podstatě stopové množství, které nemohlo mít podle posudku lékaře na jeho chování žádný zjistitelný vliv. Takto nízká hladina nemusela být ani důsledkem požití alkoholického nápoje, ale třeba ovoce. Příslušníci VB, kteří nehodu vyšetřovali, navíc zjistili, že motocykl měl klíček ve spínací skřínce nastaven v poloze pro rozsvícení světel a také svědek, který jej viděl krátce před nehodou projíždět, tvrdil, že nejel bez osvětlení. Je tedy více než pravděpodobné, že se státní orgány v tomto případě snažily vinu za tragickou nehodu svalit na mrtvého československého občana a ochránit vojáka okupačních vojsk.

## Margita Dana Košanová

Teprve patnáctiletá studentka z Bratislavy se narodila 24. července 1953 v Sološnici okres Senica. Byla žačkou Základní devítileté školy a jako jediná dcera bydlela s rodiči na adrese Malinovského 45. Dne 21. srpna 1968 v odpoledních hodinách byla zasažena palbou sovětských vojáků na schodech Univerzity Komenského v Bratislavě. S těžkým zraněním v bederní oblasti byla dopravena na II. chirurgické oddělení Fakultní nemocnice v Partyzánské ulici v Bratislavě, kde přes poskytnutou péči téhož dne zemřela. Jméno Margity Košanové je uvedeno na pamětní desce u vchodu do Univerzity Komenského. Je pohřbena na bratislavském Martinském cintoríně.

Vyšetřovatel Městské správy Veřejné bezpečnosti přerušil 17. října 1968 trestní řízení ve věci ublížení na zdraví. V průběhu vyšetřování se nepodařilo zjistit ani střílejícího vojáka ani velitele, který střelbu přikázal. Vyšetřovatel ve věci jednal s vojenským prokurátorem Sovětské armády majorem justice Rysevem, který prohlásil, že záležitost bude věcí velení Sovětské armády, které učiní příslušná opatření na vyšší úrovni.

## Jindřich Krahulec

Dvacetiletý průvodčí ČSD z Prahy se narodil 31. července 1948. Jeho jméno se v některých dokumentech uvádí omylem jako Krahulík. Po matčině smrti se spolu se sestrou starali o dva mladší sourozence. V první den invaze, 21. srpna 1968, jel ve večerních hodinách na korbě nákladního automobilu společně s bratrem a dalšími mladými lidmi na Hlavní nádraží. Tady měl nastoupit na vlakový spoj do Českých Budějovic, začínala mu totiž naplánovaná směna. Sovětská hlídka jej však vůbec do prostoru nádraží nepustila, proto s bratrem Vladimírem chodili po Praze a potom naskočili na jeden z nákladních automobilů, projíždějících středem města s demonstrující mládeží. Na křižovatce na Výtoni Vladimír seskočil a zavolal na Jindřicha, aby slezl rovněž, že půjdou domů. Ten však zřejmě přeslechl a na voze odjel. Když projížděli někdy po desáté večer přes Karlovo náměstí, zahájili proti nim sovětští vojáci bezdůvodnou a nevyprovokovanou palbu. Jindřich Krahulec byl projektilem zasažen do hlavy a v důsledku těžkého zranění mozku vzápětí zemřel, tři další osoby z cestujících na korbě utrpěly vážná poranění. Odvezli ho do nemocnice Na Františku, kde však už lékař pouze konstatoval úmrtí.

## Jaroslav Kraus

Narodil se 19. července 1938 ve Vejprnici v okrese Plzeň-sever. Jaroslav Kraus byl řidičem ČSAD z povolání a bydlel s rodinou v Žatci na adrese Alšova 827, s manželkou měli dceru. Když s přiděleným nákladním automobilem Škoda 706 projížděl 7. října 1968 po silnici mezi Holedečí a Měcholupy v katastru obce Holedeč okres Louny, blížil se z protisměru vůz stejného typu, rovněž provozovaný ČSAD.

Řidič protijedoucího vozidla později vypověděl, že v nepřehledné pravotočivé zatáčce spatřil ve vzdálenosti pouhých několika metrů neoznačený odstavený sovětský vůz GAZ a své těžké nákladní vozidlo již nemohl zastavit. Ve snaze vyhnout se nebezpečné překážce začal GAZ objíždět, když proti němu vyjel automobil řízený Jaroslavem Krausem. Následovala srážka, v jejímž důsledku utrpěl Jaroslav Kraus tak těžká zranění, že namístě zahynul. Zřejmou příčinou tragédie byla bezohlednost sovětských vojáků, kteří ponechali zcela neoznačené vozidlo na rizikovém místě a ohrožovali tak bezpečnost silničního provozu. Další podrobnosti k vyšetřování případu se nepodařilo v dochované dokumentaci dohledat.

Jaroslav Kraus byl pohřben 10. října 1968 na hřbitově v Žatci.

## Ladislav Krbec

Narodil se 18. června 1946, měl rodinu. V popisované době byl zaměstnancem psychiatrické léčebny v Dolních Beřkovicích. Večer 4. listopadu 1968 se s kolegou po práci zastavil v restauraci ve vesnici Černouček, odkud vyjel k domovu na motocyklu. Přibližně ve 22.00 u Doksan míjel protijedoucí sovětskou vojenskou kolonu. Za nevyjasněných okolností se srazil s v pořadí druhým z nákladních automobilů Sovětské armády. Ladislav Krbec utrpěl při nehodě vážná zranění, byl transportován do nemocnice, ale přes veškerou péči lékařů ráno následujícího dne, 5. listopadu 1968, v 9.30 zemřel. Podle zprávy Vojenské obvodové prokuratury v Litoměřicích měl být v krvi Ladislava Krbce zjištěn alkohol a pod jeho vlivem motocyklista údajně vjel protijedoucímu vozidlu do cesty. Na prokuratuře však tehdy shodou okolností pracoval Krbcův tchán, armádní důstojník v hodnosti kapitána. Ten upozornil na zjevné nesrovnalosti ve vyšetřovacím spise a manipulaci s vozidly účastníků nehody ještě před příjezdem Veřejné bezpečnosti. Krbcova manželka na počátku devadesátých let uvedla, že nadřízení na jejího otce vyvíjeli silný nátlak, aby se v případu dále neangažoval, a vyhrožovali mu problémy v zaměstnání a možnými potížemi, které by mohl způsobit i dceři a malému vnukovi.

Případ úmrtí Ladislava Krbce tedy patří mezi ty, které vzbuzují pochybnosti o skutečném viníkovi dopravní nehody a vyvolávají podezření, že existovala snaha označit za viníka výhradně zemřelého československého občana.

## Jaroslav Kubeš

Pocházel z Prahy, kde se narodil 10. září 1949 do rodiny prodavače a úřednice Úřadu vlády jako jedno z jejich tří dětí. Po základní škole se učil kuchařem v hotelu Palace a po rozvodu rodičů zůstal u otce. Absolvoval stáž v hotelu Copenhagen v Berlíně, kde pojal myšlenku odejít ještě před nástupem povinné vojenské služby z komunistické části Evropy na Západ. Aby získal nějaké finanční prostředky, našel si v Praze brigádu v podniku Kablo Hostivař jako pomocný dělník. Do práce odjel na mopedu i ráno prvního dne invaze. Továrna však byla zavřená, takže se vrátil domů, zaparkoval a vydal se pěšky do centra Prahy. O posledních chvílích jeho života je k dispozici jen málo ověřeného materiálu. Je jisté, že se stal jednou z obětí nárazu neřízeného nákladního automobilu do barikády, tvořené autobusem linky 135 před budovou Československého rozhlasu na Vinohradské třídě. Jaroslav Kubeš utrpěl poškození hlavy, jemuž na místě podlehl. Jeho tělo a ostatky Josefa Reichla odnesli lidé do relativního bezpečí průchodu domu Italská 15, potom byli zemřelí odvezeni do Ústavu soudního lékařství na Albertově. Zde následujícího dne Kubešův otec synovo tělo nalezl a identifikoval.

Mladík byl pohřben na pražském Vinohradském hřbitově, nad hrobem promluvili kolegové z Kabla a smutečního obřadu se účastnil velký počet lidí. Hrob zde existuje dodnes.

## Jindřich Kuliš

Pocházel z Prahy, kde se narodil 14. května 1943 do rodiny strojvedoucího a švadleny. Po osvobození se jeho rodiče ještě roku 1945 přestěhovali v rámci osidlování pohraničí do Liberce. Když vychodil základní devítiletou školu, vystudoval Střední průmyslovou školu strojírenské technologie. Už na střední škole se sblížil s Ninou Krynskou, jež se roku 1964 stala jeho manželkou a téhož roku se jim narodil syn Petr. Rodina bydlela v Liberci na adrese 1. máje 28, naproti hotelu Imperial. Jindřich Kuliš byl zaměstnaný v podniku LIAZ Rýnovice, později u firmy Autobrzdy Jablonec. Odtud potom přešel k Montážním závodům, kde vykonával funkci projektanta a jeho žena pracovala po mateřské dovolené jako operátorka výpočetního sálu na vysoké škole. Ráno 21. srpna byla invaze v plném proudu a Jindřich Kuliš se při cestě do práce ještě vrátil domů pro fotoaparát, aby pořídil snímky okupačních vojsk v Liberci. Když přecházel ulici před radnicí, zasáhla jej dávka ze samopalu jednoho ze sovětských vojáků a utrpěl průstřely břišní krajiny a hrudníku. Jeho stav byl kritický a po převozu do nemocnice zemřel.

Jeho manželka se v té době vydala do ulic s podpisovými archy proti okupaci, když z hlášení rozhlasu uslyšela jména obětí střelby na náměstí před radnicí včetně jména svého muže.

Společný pohřeb šesti obětí se konal 24. srpna na městském hřbitově v Liberci, ale tělo Jindřicha Kuliše bylo uloženo do rodinné hrobky na hřbitově v Ruprechticích. Hřbitovní správa vdově nepovolila nechat na desku vytesat nápis 21. srpna, pouze 21. 8, stejně tak zakázala umístění státní vlajky. Když ve výročí zavraždění manžela kladla na hrob květiny s trikolórou, vždy během několika minut zmizela buď trikolóra, nebo rovnou celá kytice. S nastupující normalizací byla úřady jako vdova po jedné z obětí neustále perzekvována. Odpojili jí telefon, odebrali cestovní pas, byla vystavena opakovaným kontrolám ze strany sociálního odboru a podobně. Jejich syn jako nadějný atlet nesměl vycestovat na mezinárodní závody mimo země socialistického bloku.

## Antonín Lacina

Narodil se 18. září 1938. Bydlel v Malíně v okrese Kutná Hora, kde pracoval v místním Jednotném zemědělském družstvu jako traktorista. V den invaze, 21. srpna 1968, řídil kolem 7.00 traktor, do nějž z protisměru najel sovětský tank. Došlo ke srážce, již traktorista sice přežil, nezůstala však bez vážných následků na jeho zdravotní stav. Antonín Lacina utrpěl úraz hlavy, který mu lékařská pohotovost, kam byl dopraven, ošetřila. Na žádné specializované vyšetření, které by vyloučilo možné následky, však poslán nebyl, a je možné, že v tehdejší době příslušný Ústav národního zdraví ani nedisponoval technikou, která by to umožnila. V následujících letech však Antonín Lacina trpěl stále silnějšími bolestmi hlavy, které na počátku roku 1977 vedly k operaci na specializovaném neurologickém pracovišti v Praze. Až tento zákrok ukázal těžká poškození mozku v důsledku úrazu z roku 1968, ale lékaři s tehdejší technikou nedokázali pacientův stav zvrátit. Antonín Lacina byl převezen do nemocnice v Kutné Hoře, kde po několika dnech 5. ledna 1977 zemřel.

## Ivan Laita

Narodil 15. května 1950 v Praze jako jeden ze tří potomků státního zaměstnance a účetní. Po základní škole se vyučil automechanikem a pracoval v podniku Kovoslužba Strašnice. Ve volném čase sportoval, dokonce vyhrál několik soutěží v rychlobruslení a projevoval i hudební talent.

V den invaze 21. srpna 1968 ráno odjel autobusem do práce, na Václavském náměstí měl totiž schůzku se svým mistrem z podniku. Část cesty měl společnou se svou matkou, rozloučili se v Revoluční ulici, odkud Ivan pokračoval do centra města. Jak ukázalo pozdější šetření, vydal se k budově Československého rozhlasu na Vinohradské třídě, kde utrpěl při explozi tanku smrtelné zranění, poškození srdečního svalu. V bezvědomí jej převezli do Dětské nemocnice na Karlově, kde téhož dne zemřel. Jeho tělo identifikoval bratr až následujícího dne. Pohřeb proběhl 27. srpna v síni Motolského krematoria, kde se s ním rozloučila řada lidí, byl pak pohřben na hřbitově Praha-Bubeneč. Ve výročí invaze chodili hrob kontrolovat příslušníci StB, zda se zde nekoná nepovolené shromáždění.

## Milan Lamper

Slovenský stavební dělník Milan Lamper se narodil 17. července 1949 v Dolném Turčeku okr. Martin. Byl svobodný a trvalý pobyt měl v Lučatíně okres Banská Bystrica. Byl zaměstnán u n. p. Armabeton Praha - stavební správy v Praze ̶ Běchovicích. V první den invaze 21. srpna 1968 se pohyboval před budovou Československého rozhlasu na Vinohradské třídě v Praze, kde jej zasáhl sovětský projektil. Milan Lamper utrpěl průstřel plic a průstřel hrudníku a následkem toho krvácení do hrudní dutiny, jemuž namístě podlehl. Byl pohřben na hřbitově v Lučatíně.

## Ladislav Lang

Ladislav Lang se narodil 28. prosince 1897 v Koryčanech, vyučený dámský střihačský pomocník ale v popisované doby byl pochopitelně penzistou. Bydlel ve Vrahovicích-Čechůvkách, okres Prostějov, na adrese Husitská 12. Byl ženatý, otec jedné, již dospělé dcery. K důchodu si přivydělával jako hlídač mlýna v Čechovicích. U jeho osoby se absurdita tragického skonu zesiluje faktem, že patřil k zakládajícím členům Komunistické strany Československa. Dne 25. srpna 1968 stál v Prostějově na autobusové zastávce v době, kdy městem projížděla sovětská vojenská kolona, jejíž vojáci zcela bezdůvodně zahájili palbu na kolemjdoucí. Ladislav Lang byl projektily zasažen na Žižkově náměstí pod lípou u spořitelny, kde čekal na autobus. Zranění namístě podlehl.

Na jeho smrt reagoval Okresní výbor KSČ v Prostějově výzvou ambasádě SSSR s požadavkem o zjištění pachatelů: „Byli zastřeleni tři občané, mezi nimi zasloužilý člen KSČ soudruh Lang – 71 letý stařec. Celý svůj život věnoval práci pro stranu a prohlubování přátelství se Sovětským svazem. Odměnou za jeho práci se mu stala kulka ze samopalu sovětského vojáka.“ Na místě jeho smrti byla po nějaký čas umístěna pamětní tabule.

Pohřeb všech tří obětí střelby v Prostějově se odehrál 29. srpna, kdy v deset hodin dopoledne byly rakve, zahalené do státních vlajek, vystaveny před prostějovskou radnicí a jako čestná stráž se střídali příslušníci Lidových milicí, zástupců KSČ a Československého svazu mládeže. Pohřbu se účastnily tisíce lidí včetně zástupců podniků, v nichž zavraždění pracovali, rovněž příslušníci československé armády a dalších institucí. Naprosto nechutné bylo jednání sovětské strany, která vyslala nad pohřební průvod vojenský vrtulník, jehož osádka shazovala letáky s textem, vyzývajícím k boji s kontrarevolucí.

Ostatky Ladislava Langa byly zpopelněny v krematoriu v Olomouci.

## Ján Lászlo

Ján Lászlo se narodil 14. března 1915 v Maďarsku, v obci Gönc, a po základním vzdělání se vyučil obuvníkem. V letech druhé světové války narukoval do maďarské armády, byl nasazen na východní frontě a padl do sovětského zajetí, v němž strávil jeden rok. Po válce se nevrátil do Maďarska, ale nechal se jako občan slovenské národnosti repatriovat na Slovensko, kde se usadil ve Veľké Idě, okres Košice-Okolie.

Po převratu v roce 1948 patřil k odpůrcům totalitního režimu. V roce 1951 se domluvil s několika přáteli, že je převede přes hranice do Spolkové republiky Německo. Skupina však byla u hranic zatčena a postavena před soud jako případ Štefan Makroczi a spol. Okresní soud v Košicích prohlásil 27. listopadu 1951 obviněné vinnými pokusem trestného činu opuštění republiky a Jána Lászlo napomáháním k trestnému činu opuštění republiky. Ján Lászlo byl odsouzen k jednomu roku vězení. Proti rozsudku se však odvolal krajský prokurátor a případ se dostal před senát Krajského soudu v Košicích, který nad ním zasedl 19. února 1952. Druhá instance posoudila závažnost protistátní činnosti zcela jinak než předchozí okresní soud a radikálně změnila výši trestů. Ján Lászlo byl nyní odsouzen k pěti letům odnětí svobody.

Po propuštění z výkonu trestu se vrátil do Veľké Idy, kde pracoval ve své profesi jako obuvník. V první den invaze vojsk Varšavské smlouvy 21. srpna 1968 se s dalšími občany stal obětí zběsilé palby sovětských vojáků na náměstí Osvoboditelů v Košicích.

## Peter Legner

Učeň druhého ročníku chemické nástavbové školy Slovnaftu Bratislava se narodil 3. března 1952. S rodiči bydlel na adrese Bratislava, Jaskový rad 117. Dne 22. srpna 1968 mezi 12.00-13.00 hodin se stal obětí střelby sovětských vojáků do bratislavských občanů na Námestí SNP před vchodem do Pošty 1. Peter Legner podobně jako  Jozef Szvityel utrpěl zezadu průstřely pravého předloktí, hrudníku a břišní krajiny s fatálním poškozením vnitřních orgánů, takže zemřel již při převozu do nemocnice. Na budově pošty, před níž byl zasažen, připomíná jeho tragický osud pamětní deska. Peter Legner je pohřben na bratislavském Martinském cintorínu.

Vyšetřovatel Veřejné bezpečnosti 22. 8. 1968 zahájil trestní stíhání pro trestný čin těžké újmy na zdraví se smrtelnými následky. Vyšetřováním byla zjištěna řada podrobností k průběhu tragické události. Peter Legner měl 22. srpna 1968 dovolenou a šel si do města koupit cigarety. U Pošty č. 1 u ústí Uršulinské ulice na Náměstí SNP stál sovětský tank nebo obrněný transportér s trupovým číslem 509. V otevřené horní části vozidla stál sovětský důstojník oblečený v černé kombinéze, který odháněl od vozidla kolem procházející občany. Důstojník nabíjel pistoli, přitom mu vypadl náboj a lidé se prý smáli. Dal pokyn dvěma vojákům se samopaly, sám vystřelil z pistole do vzduchu a vzápětí začali střílet ze samopalů do vzduchu další vojáci. Občané se rozutekli. Mezi posledními byl Peter Legner a Jozef Szvityel, kteří se nacházeli na úrovni vchodu do Pošty č. 1. Ze vzdálenosti několika metrů je měl zezadu smrtelně zranit z pistole právě jmenovaný sovětský důstojník. Oba zraněné odnesli další občané do nedaleko stojícího taxi. Řidič oba zraněné odvezl do Krajského ústavu národního zdraví v Mickiewiczově ulici. Zde jim ale nemohli poskytnout potřebnou pomoc, protože chirurgická klinika byla krátce předtím přestěhována do nového objektu nemocnice na Kramároch. Byli přeloženi do sanitního auta a převezeni na chirurgické oddělení OÚNZ Bratislava-Vidiek na náměstí SNP. Tam lékaři konstatovali, že Peter Legner je již mrtvý. Vzhledem k rozsahu a závažnosti zranění by se ale nedalo smrti Petera Legnera zabránit ani včasným lékařským zákrokem.

Náčelník Městské správy VB a náčelník odboru vyšetřování Městské správy VB kontaktovali 23. srpna 1968 velitele sovětských jednotek v Bratislavě. Ten prohlásil, že československé straně nepovolí vykonat žádné vyšetřovací úkony u sovětských jednotek a sám je také neprovede. Proto vyšetřovatel VB trestní stíhání 22. října 1968 přerušil.

## Jozef Levák

Pocházel z Povážského Chlmce, kde se narodil 22. července 1930. Byl ženatý, s manželkou a čtyřmi dětmi bydleli ve své rodné obci. Jozef Levák byl zaměstnancem JRD Vítězný únor v Banské Bystrici. Když na počátku invaze 21. srpna 1968 projížděly náměstím SNP ve Zvolenu sovětské tanky a obrněné transportéry, protestoval tím, že si jim lehl do cesty na vozovku. Velitel kolony vydal rozkaz k další jízdě a nechal bezbranného muže přejet tankem. Těžký obrněnec protestujícímu doslova rozdrtil horní polovinu těla, takže okamžitě zemřel. Jozef Levák byl 24. srpna pohřben na hřbitově ve Zvolenu. Obyvatelé Zvolenu si jej od roku 2006 připomínají pamětní deskou na místě, kde položil život.

## Eva Livečková

Mladá žena pocházela z Blatné v okrese Strakonice, kde se narodila 2. června 1937 pod dívčím jménem Vylitová (v některých seznamech se omylem objevuje jako další jméno oběti invaze právě Eva Vylitová, jde však o tutéž osobu). Byla vdaná, matka nedospělého syna a s rodinou bydlela v Liberci na adrese Zahradní 438/19. Pracovala jako zdravotní sestra tamního Okresního ústavu národního zdraví.

Když se 21. srpna dozvěděla o probíhající invazi, odešla ze zaměstnání a cestou potkala manžela, jenž se jí vypravil naproti. Ve chvíli, kdy přecházeli po nástupním ostrůvku tramvaje, zahájili sovětští vojáci zcela nečekaně do civilních obyvatel střelbu. Eva Livečková byla zasažena zezadu do krku a zhroutila se. Lidé ji odtáhli do bezpečí za roh a odvezli dodávkovým automobilem do nemocnice, kde jí byla poskytnuta okamžitá lékařská pomoc a operace. Její stav však byl kritický, ztratila mnoho krve a projektil poškodil oblast prodloužené míchy. Eva Livečková svému zranění podlehla 23. srpna 1968 v 17.00.

Byla jednou ze šesti obětí, jejich společný pohřební obřad se 24. srpna a stal se otevřenou manifestací proti okupaci, jíž se účastnily tisíce občanů. Eva Livečková našla místo posledního odpočinku na hřbitově v Blatné.

## Růžena Lusková

Narodila se roku 1945. Dne 27. září 1968 jela ve 23.20 jako spolujezdkyně v osobním automobilu, řízeném Josefem Hanákem. Řidič se na Rooseveltově ulici v Brně snažil objet nebo předjet sovětský obrněný transportér a při manévru se srazil s protijedoucí tramvají. Růžena Lusková po převozu do nemocnice zemřela, řidič automobilu a další spolujezdkyně utrpěli vážná zranění.

## Jan Luzar

Narodil se 30. července 1917, s manželkou a dvěma dětmi bydleli v Opavě. V době sovětské invaze pracoval ve Státní traktorové stanici v Jakartovicích. Dne 22. listopadu 1968 jel na svém motocyklu Jawa 175 po státní silnici Opava–Olomouc. Ve směru na Opavu zůstal na vozovce pro poruchu ventilátoru chladiče stát sovětský nákladní automobil ZIL-157. Jeho řidič vojín Petr Šulga nezajistil odpovídající výstražné označení svého automobilu, takže když k němu v 16.45 přijel od Hertic Jan Luzar, v husté mlze automobil neviděl z dostatečné vzdálenosti. Narazil do jeho zadní části a při havárii utrpěl zlomeninu lebeční kosti, pohmoždění mozku a další vážná zranění, jimž namístě podlehl. Podle usnesení Vojenské obvodové prokuratury v Olomouci měl motocyklista jet příliš vysokou rychlostí na vlhké vozovce za snížené viditelnosti. V usnesení se také uvádí: „I když osvětlení sovětských vojenských vozidel neodpovídalo v té době v plném rozsahu normám platným o technickém vybavení vozidel – osvětlení, ̶ pohybující se po našich silnicích, nelze tuto skutečnost přičítat a dávat na zodpovědnost řidiči vojínu Petru Šulgovi.“ Jinak řečeno, sovětský řidič vyjel do veřejného provozu s vozidlem neodpovídajícím technickým předpisům, ale na nehodě neměl vinu! V této souvislosti je pozoruhodné znění odborné expertizy. Podle vyšetřovatele Veřejné bezpečnosti bylo koncové světlo ZILu nedostatečné, protože šlo o maskovací osvětlení. Vysoká rychlost motocyklu Jana Luzara byla zřejmě odvozena pouze ze skutečnosti, že měl zařazen čtvrtý rychlostní stupeň, dopravní odborník tvrdil, že měl jet rychlostí do 25 km/h se zařazeným druhým stupněm. Nikdo však neuvažoval o tom, že Luzar mohl jet odpovídající rychlostí, pouze se špatně zařazenou rychlostí. Svědci nehody, projíždějící osudným místem těsně před nehodou, uvedli, že osvětlení sovětského nákladního automobilu nebylo vůbec patrné. VB tedy došla k závěru, že podíl na nehodě měl jak motocyklista, jenž nepřizpůsobil rychlost jízdy povětrnostním podmínkám, tak sovětský řidič: „Vybavení sovětského automobilu ZIL-157 SPZ 46-78 AE, konkrétně koncová a brzdová světla, osvětlení státní poznávací značky, jakož i umístění a stav odrazových skel neodpovídaly a byly v příkrém rozporu s vyhláškou ministerstva dopravy čís. 145/58 Ú.l. o podmínkách provozu vozidel na silnicích na území ČSSR.“ Prokuratura pak přesto 22. ledna 1969 případ odložila. Jedná se o jeden z případů, kdy byla zřetelná snaha očistit sovětského účastníka dopravní nehody a veškerou vinu připsat československé oběti. Vdova po zahynulém Janu Luzarovi se snažila domoci spravedlnosti a obrátila se na úřad „Zmocněnce vlády ČSSR pro záležitosti dočasného pobytu sovětských vojsk v ČSSR“, rodina se však odškodnění domohla až po sametové revoluci.

## Jaroslav Macek

Narodil se 4. března 1935 v Praze. Živil se jako topenář, byl svobodný a bydlel v městské části Praha 5. Při explozi tanku před budovou Československého rozhlasu na Vinohradské třídě utrpěl 21. srpna 1968 vážná zranění. Zástřel střepinou mu poškodil játra, slinivku a břišní předstěnu. V následujících devíti měsících jej museli celkem šestkrát hospitalizovat a opakovaně operovat ve Fakultní nemocnici Královské Vinohrady, mladík v důsledku zranění trpěl neustálými silnými bolestmi. Vzhledem ke svému zdravotnímu stavu se Jaroslav Macek 13. května 1969 rozhodl dobrovolně ukončit život. Podle znaleckého posudku z roku 1992 byla souvislost mezi trýznivými následky zranění a Mackovou smrtí nepochybná.

## Milan Malečka

Narodil se roku 1935. Dne 8. září 1968 při jízdě na motocyklu narazil v půl osmé večer na silnici mezi Trenčínem a Novým Mestom nad Váhom před hostincem Nový Svet do sovětského obrněného transportéru (taktické číslo 62), který stál na pravé straně vozovky a byl na zadní straně jen nedokonale osvětlen reflektory modré barvy. Milan Malečka utrpěl tak vážná zranění, že jim podlehl při převozu do nemocnice.

## Miroslav Málek

Narodil se 16. června 1945 a patřil mezi občany, kteří zahynuli v prostoru budovy Československého rozhlasu v Praze na Vinohradech. Pocházel z Prahy a byl jedním ze tří sourozenců, měl ještě bratra a sestru. V dosavadních publikacích bylo jeho křestní jméno omylem uváděno jako Jaroslav, což vycházelo z chybného záznamu Veřejné bezpečnosti o jeho úmrtí ze srpnových dní. Byl vyučený instalatér a živil se svou profesí, večerně si však doplňoval vzdělání studiem na Střední průmyslové škole strojní na smíchovské Preslově ulici. Ve volném čase se věnoval kouzelnictví a iluzionismu, s nimiž slavil úspěchy během různých veřejných vystoupení. V rámci svého koníčka se stal členem organizace KIM (Klub iluzí a magie).

Miroslav Málek z Prahy zahynul dne 21. srpna 1968 při explozi sovětského tanku před budovou Československého rozhlasu na Vinohradské třídě. Přímou příčinou smrti se stala střepina, která odlétla od místa výbuchu a způsobila mladému muži roztržení jater a srdečnice.
Urna s popelem Miroslava Málka byla uložena do rodinného hrobu na hřbitově Praha-Braník.

## Ladislav Martoník

Narodil se 28. prosince 1944 v Košicích, kde bydlel na adrese Ondavská 2. Roku 1968 byl studentem vysoké školy. Ladislav Martoník se stal jedním z občanů, zasažených prvního dne invaze během střelby sovětských vojáků do civilistů v Košicích. Postřelili jej na Prešovské ulici. S vážnými zraněními byl transportován do nemocnice na Rastislavově ulici. Přes veškerou snahu lékařů 22. srpna 1968 svým zraněním podlehl.

## Helena Miťková

Obyvatelka Bratislavy se narodila 18. září 1937 pod dívčím jménem Polyaková. V popisované době byla provdanou matkou dvou malých dětí. Dne 8. října 1968 projížděla s manželem, sedmiletým synem a pětiletou dcerou služebním osobním automobilem Tatra 603, patřícím Slovenské národní radě, obcí Báč v okrese Dunajská Streda. Zde jim nedal přednost cisternový automobil ZIL Sovětské armády, řízený vojínem Viktorem Ivanovičem Trubojenkem (narozen 1948). Došlo ke srážce obou vozidel a současně také projíždějícího maďarského kamionu. Viníkem nehody byl zcela jasně vojín Trubojenko, jenž nerespektoval dopravní značení a nedal slovenskému řidiči přednost v jízdě.

Následky byly tragické. Helena Miťková zemřela na místě nehody, její manžel a děti utrpěli zranění, ale přežili. Maďarský řidič vyvázl nezraněn, ale jeho kamion byl těžce poškozen. Helena Miťková je pohřbena na hřbitově v obci Děvínská Nová Ves.

## Jiří Modr

Narodil se 15. června 1929 v Beckově nad Váhom v okrese Nové Mesto nad Váhom do rodiny četnického strážmistra, po válce příslušníka SNB. V letech 1935 až 1939 navštěvoval čtyři ročníky obecné školy v Beckově, pak pokračoval čtyřmi lety měšťanky v Kuřimi, od roku 1943 do roku 1947 se učil elektrotechnikem u firmy Ing. Hana Boleslawski. Po získání výučního listu pracoval necelý jeden rok v národním podniku Radio-elektro-centrum v Brně.

Již od mládí ho ale fascinovalo létání a svůj sen si začal plnit 1. dubna 1948, když se stal leteckým dorostencem pilotních škol ve Šternberku, později Olomouci a Prostějově. Dne 5. března 1950 byl přijat do další činné služby v hodnosti četaře v pilotní a navigační škole v Prostějově a 1. července 1950 jej povýšili do hodnosti rotného. Téhož dne nastoupil funkci pilota leteckého učiliště – navigační školy v Havlíčkově Brodě a 1. května 1951 se stal důstojníkem z povolání v hodnosti podporučíka. Od 30. října 1951 působil jako pilot leteckého spojovacího učiliště – instruktorského pluku v Chrudimi, 29. prosince téhož roku postoupil na staršího pilota a padákového důstojníka letky. Na poručíka byl povýšen 15. prosince 1952.

Z odborného hlediska představovalo významný posun přeložení na funkci pilota 8. stíhacího leteckého pluku 3. letecké divize 15. leteckého sboru v Líních. Od 21. listopadu 1957 působil v roli instruktora a učitele létání u 8. stíhacího leteckého pluku 22. stíhací letecké divize 7. armády v Praze-Kbelích. U stejného útvaru byl od 27. srpna 1958 zařazen jako pilot přepadové letky.

Posledním působištěm se mu od 4. srpna 1961 stala funkce staršího pilota stíhací přepadové letky 8. stíhacího leteckého pluku v Mošnově, spadajícího pod 2. sbor PVOS 7. armády. V popisovaném období jej třikrát povýšili, na nadporučíka 17. prosince 1954, na kapitána 1. února 1959 a na majora 1. dubna 1964. Během kariéry stíhacího pilota létal na typech MiG-15, MiG-19 a konečně MiG-21. Jiří Modr byl ženatý, s manželkou Annou měli dceru a dva syny. Rodina bydlela v Příboru.

Za zmínku stojí rozhodně jeho politický profil. Modr vstoupil 12. května 1948 do KSČ, ale při prověrce v listopadu 1950 jej vyškrtli pro malou politickou vyspělost. Nadále zůstal nestraníkem a je až s podivem, že na poměrně exponované funkci zůstal člověk, jehož se strana v minulosti zřekla.

Během noci invaze z 20. na 21. srpna držel major Modr na letišti v Mošnově ostrou hotovost a obsazení Československa, proti němuž nesměli jakkoliv zasáhnout, na něj hluboce zapůsobilo. Údajně měl obavy z pomsty sovětských okupantů, snad dokonce z toho, že jej zabijí. Nedlouho před invazí se totiž účastnil školení a ostrých střeleb v Astrachani, kde se v opilosti pohádal se sovětskými důstojníky, kteří mu pak vyhrožovali, že věc bude mít následky a on brzy uvidí. Jiří Modr se nacházel ve špatném psychickém stavu a byl přesvědčen, že ho sleduje příslušník KGB. Začal slyšet cizí hlasy, obviňoval se, dokonce snad z toho, že se přičinil o vpád vojsk Varšavské smlouvy. Dne 26. srpna následovalo nervové zhroucení a major Modr musel být hospitalizován až do 10. října, kdy jej propustili do domácího ošetřování.

O pět dní později, 15. října 1968, se vypravil na mošnovské letiště pro výplatu, v 15.00 šel po rovné, dobře přehledné cestě v areálu. V tu chvíli jej dojel sovětský nákladní automobil ZIL, řízený vojínem Nikolajem Ivanovičem Bojkovem, jehož útvar byl v Mošnově dislokován. Když chodce objížděl, Modr náhle spadl pod jeho zadní kola. Byl sražen na betonovou vozovku a utrpěl tak vážná poranění, že jim po převozu do nemocnice v Novém Jičíně podlehl. Rodina je přesvědčena, že ve skutečnosti spáchal sebevraždu na protest proti okupaci, ale nešťastnou náhodu rovněž nelze vyloučit, takže si major Jiří Modr odnesl tajemství svého skonu na věčnost.

Trestní stíhání bylo zastaveno 18. prosince téhož roku s tím, že nedošlo ke spáchání trestného činu. Úřady o případu zachovávaly mlčení a rodina se podrobnosti dozvěděla až po roce 1989.

Jiří Modr měl vojenský pohřeb v Ostravě za účasti velkého množství smutečních hostů a jeho jméno je uvedeno na památníku zahynulých vojenských letců v Příboru u silnice do Kopřivnice. Pomník je tvořen podstavcem se jmény mrtvých, na němž stojí stíhací letoun MiG-15.

## František Moštenický

Narodil se 21. srpna 1921 v Banské Štiavnici. Na vojnu jej odvedli 23. dubna 1942, současně však dostal odklad kvůli studiu. Pětiměsíční náhradní vojenskou službu vykonal v roce 1946. Byl dělník, ženatý, s rodinou bydlel v Banské Štiavnici na adrese Povrazník 349/IV. V den invaze 21. srpna 1968 měl narozeniny a vypravil se s dcerou Helenou na motocyklu na výlet. Okolo 13.00 projížděli na silnici mezi Važcem a Štrbou, když z protisměru proti nim vyjel sovětský tank. Srazil motocyklisty na zem a tělo Františka Moštenického vlekl ještě padesát metrů. Muž smrtelným zraněním namístě podlehl. Jeho dcera utrpěla vážná poranění, ale přežila. František Moštenický byl pohřben v Banské Štiavnici, jeho hrob byl usnesením městské rady v roce 1990 vyhlášen kulturní památkou.

## Mario Musich

Devatenáctiletý mladík z Prahy se narodil 12. září 1948. Bydlel s babičkou na adrese Vltavská 8 a navštěvoval odbornou školu při Tesle Strašnice. Dne 21. srpna 1968 se vypravil pro vysvědčení, ale domů se již nevrátil. Jak se později ukázalo, zařadil se mezi protestující před budovou Československého rozhlasu na Vinohradské třídě. Zde byl zřejmě usmrcen neřízeným nákladním automobilem, rozjetým proti protestujícímu davu před restaurací „Hajnovka“, podle jiných zdrojů však měl být na tomto místě zastřelen. Mario Musich byl pohřben na hřbitově Praha-Malvazinky. Hrob zde existuje dodnes, ovšem podle archivních záznamů byla urna v minulosti vyzdvižena a Musichův popel rozptýlen na zdejší pietní loučce.

## Filip Mušec

Filip Mušec se narodil 23. prosince 1929, profesí byl původně důstojníkem Československé lidové armády, v níž dosáhl hodnosti kapitána. Potom odešel do zálohy a pracoval jako technik Správy dálkových spojů oblasti Ostrava. S rodinou bydlel v Přáslavicích, byl otcem malého syna, dalšího syna měl z prvního manželství. Dne 25. listopadu 1968 jel z práce na motocyklu Jawa 250 po silnici Olomouc ̶ Lipník. V prostoru zesilovací stanice Velká Bystřice se z protisměru blížila dvojice sovětských nákladních automobilů GAZ-66, z nichž druhý náhle vybočil a začal předjíždět přední vozidlo. Vyjel ovšem do levé poloviny vozovky, kde v 17.57 narazil do motocyklu Filipa Mušce, který jel při pravé straně své poloviny silnice. Oba sovětští řidiči nevěnovali smrtelně zraněnému civilistovi jakoukoliv pozornost, nepokusili se mu poskytnout první pomoc, dokonce vůbec nezastavili a z místa tragédie odjeli. Filip Mušec na místě nehody zemřel. Ani jednoho z řidičů se nepodařilo vypátrat, proto pachatel zůstal neznámý a Vojenská obvodová prokuratura v Olomouci přerušila 14. března 1969 trestní řízení.

Filip Mušec byl pohřben na hřbitově v Tršicích okres Olomouc.

## Karel Němec

Teprve patnáctiletý učeň z Prahy se narodil 7. listopadu 1952, bydlel na adrese Jílovská 1151, Praha 4. Večer 24. srpna 1968 se vracel s kamarádem Karlem Pariškem domů a svezení jim nabídl Karel Šárka, řidič dodávkového automobilu typu Žuk. Chlapci nastoupili, a když Šárka projížděl po vltavském nábřeží v prostoru Podolské vodárny, zcela bezdůvodně a bez varování po jeho dodávce zahájila ve 21.00 sovětská hlídka palbu z lehkého kulometu. Řidič měl prostřelené obě ruce, ale chlapci utrpěli fatální poranění. Sovětští vojáci řidiči odebrali veškeré doklady, které pak odmítli vydat i přivolané hlídce Veřejné bezpečnosti, a pouze tvrdili, že vozidlo na jejich pokyn nezastavilo. Přestože svou naprosto nesmyslnou palbou způsobili tragédii, spokojili se s odcizením osobních dokladů řidiče a dvěma umírajícím a jednomu vážně zraněnému přestali věnovat jakoukoliv pozornost. Karel Šárka se přes bolestivé průstřely vydal do nedaleké restaurace, odkud zavolal lékařskou pomoc. Oběma chlapcům však už nebylo pomoci, Karel Němec zemřel namístě v důsledku průstřelu srdce a závažnému poranění podlehl i Karel Parišek.

Na místě tragédie byla umístěna pamětní deska, která však musela v období normalizace zmizet. Vrátit se mohla až po pádu komunistického režimu, na dům, před nímž ke zcela nesmyslnému zastřelení dvou patnáctiletých hochů došlo.


## Eduard Netušil

Narodil se 25. listopadu 1946. Bydlel v jihočeské obci Včelná, okres České Budějovice, na adrese č. p. 126. Večer 30. srpna řídil svůj motocykl Jawa 350 a na tandemu vezl svou známou Alenu Dvořákovou. Na silnici mezi Českými Budějovicemi a Včelnou se vyhýbal neosvětlené sovětské vojenské koloně, přičemž havaroval. Podle některých zdrojů vyjel ve snaze vyhnout se překážce z vozovky a narazil do stromu. Podle materiálů Generální prokuratury Alena Dvořáková skonala na místě, ale ve skutečnosti těžké zranění přežila, později se provdala a bydlí v Českých Budějovicích. Eduarda Netušila převezli v bezvědomí do nemocnice, kde téhož večera svým zraněním podlehl.

## František Novák

František Novák se narodil 22. prosince 1922, profesí byl holič a kadeřník. Vojenskou službu nastoupil 15. července 1948 ke spojovacímu pluku 1. Do zálohy odešel v hodnosti vojína 15. září téhož roku. V době úmrtí bydlel u své sestry ve vsi Želivec (součást obce Sulice v okrese Praha-východ), kde také působil jako vedoucí kadeřnictví. František Novák byl rozvedený a měl dvě nedospělé děti. Dne 27. srpna 1968 za silného deště procházel kolem 14.00 před domem č. p. 139/55 v místě bydliště, když byl u domu, již za okrajem vozovky, zachycen a přejet sovětským tankem nebo pásovým obrněným transportérem. Ten náhle vybočil z kolony, která Želivcem projížděla. Jeho osádka následně z místa nehody ujela, aniž by smrtelně zraněnému Novákovi poskytla jakoukoliv pomoc. Chodec utrpěl rozdrcení pánve a další zlomeniny a zranění, jimž na místě podlehl. Sousedé jej ještě stačili zabalit do deky a odnést do domu, kde však skonal, aniž by se probral z bezvědomí. Celý průběh tragédie sledovala z okna svého domku místní obyvatelka a potom okolnosti uvedla vyšetřovatelům VB. To potvrdili i dva českoslovenští řidiči nákladních automobilů, kteří okamžitě zastavili a chtěli zraněnému poskytnout první pomoc.

Poslední rozloučení s Františkem Novákem proběhlo 30. srpna v obřadní síni krematoria Praha-Strašnice. Urna s popelem byla uložena do rodinné hrobky na hřbitově v Kostelci u Křížků. Na místě nehody vznikl malý pomníček, který přežil celé období normalizace a paradoxně byl demontován až v demokratickém státě z důvodu stavebních úprav okolí.

V roce 1969 se mezi sousedy a přáteli v Želivci zrodila myšlenka uspořádat fotbalový memoriál, nesoucí Novákovo jméno, na nátlak KSČ však z tohoto projektu sešlo.

## Jaroslav Novák

Narodil se 1. května 1942 ve Zlíně jako nejmladší ze tří dětí, s rodiči bydlel v nedalekých Napajedlech. Po základní škole absolvoval stavební průmyslovku. Ve volném čase se věnoval sportu, hrál závodně hokej. Po povinné základní vojenské službě si našel zaměstnání jako stavbyvedoucí u Průmyslových staveb Gottwaldov. Na sklonku roku 1967 jej zaměstnavatel poslal na stavební akci v Praze, jako záskok za dlouhodobě nemocného spolupracovníka. V Praze si našel přechodné bydliště na ubytovně v Polské ulici a tragickým paradoxem v Praze zůstal i v době, kdy už se měl vrátit zpět do Gottwaldova. Nadřízení jej ale přemluvili, aby na pražské stavbě zůstal ještě dva týdny, a tak se stalo, že se v hlavním městě nacházel ještě v době sovětské invaze. Osudného 21. srpna 1968 byl na rohu Balbínovy ulice zasažen střepinami z explodujícího sovětského tanku, utrpěl zlomeninu pánve a vnitřní krvácení, doprovázené traumatickým šokem. Tato zranění byla příčinou Novákovy smrti. Jeho tělo identifikovali až po několika dnech na patologii jeho nejbližší příbuzní, Jaroslav Novák totiž u sebe neměl ve chvíli skonu žádné doklady. Důvod, proč se inkriminovanou dobu ocitl na místě, kde utrpěl zásah, se nikdy spolehlivě nevysvětlil. Mohl se jít podívat na dění u Rozhlasu, ale možná se jen vracel ze zaměstnání na ubytovnu, která se nacházela v podstatě za rohem.

Jaroslava Nováka pohřbili na hřbitově v Napajedlích, jeho sourozenci byli za normalizace pronásledováni za připomínání jeho osudu. Sestru propustili ze zaměstnání, mladší bratr byl vystaven šikaně a neustálému tlaku, které se zřejmě staly spouštěcím impulsem pro vznik zhoubného nádorového onemocnění, jemuž podlehl v pouhých šestadvaceti letech.

## Mária Očovanová

Narodila se 30. března 1925. Pracovnice Jednotného rolnického družstva Mária Očovanová, rozená Fačková, byla obyvatelkou Ožďan (obec v okrese Rimavská Sobota) a matkou nedospělého syna. Dne 4. prosince 1968 utrpěla těžké zranění v důsledku tragické nehody se sovětským nákladním automobilem za naprosto bizarních okolností. Těžký KRAZ-255 totiž v Rimavské Sobotě vjel do obchodu s potravinami na křižovatce ulic Gottwaldovy a Vítězství, kde jen okamžik před tím nakupovala. Řidič, vojín Sovětské armády Dimitrij Timofejevič Gomza (narozen 1948), nestačil na blátivé cestě včas zabočit doleva ke kasárnám, možná dokonce na zlomek sekundy usnul za řízením, v každém případě narazil do budovy Potravin a doslova se proboural do obchodu. Mária Očovanová stála právě na schodech před vchodem do krámu, stejně jako další občan, učitel Tibor Pál. Oba byli přední částí nákladního automobilu naraženi na zeď a utrpěli mimořádně vážná zranění. Márii Očovanové náraz způsobil rozdrcení kolenního kloubu. K těžkému zranění se přidaly komplikace a následná sněť, jíž podlehla o dvacet dní později v nemocnici v Rimavské Sobotě. Pohřeb měla v Ožďanech 26. prosince 1968 a rakev s jejími ostatky byla uložena na místním hřbitově. Tibor Pál naštěstí své zranění přežil, avšak s trvalými následky, podle některých informací měl přijít o dolní končetiny.

Případ se dostal před Vojenský tribunál sovětských vojsk ve Zvolenu, který na jednání 18. dubna 1969 prohlásil Dmitrije T. Gomzu vinným a odsoudil jej trestu odnětí svobody na dva roky.

## Jaroslav Ondrejko

Případ Jaroslava Ondrejka nebyl dosud nikde uváděn. Byl slovenské národnosti, narodil se roku 1947. Jaroslav Ondrejko (v některých materiálech je uváděn jako Ondrejka) řídil motocykl, na němž jako spolujezdec seděl jeho kamarád, vojín Dušan Domiter. Jeden nákladní automobil z vojenské kolony mířící k hranici SSSR, která již způsobila smrtelnou nehodu Michala Korenka, měl v noci 29. října nehodu. Jeho řidič J. V. Klepak u obce Čimice v okrese Liptovský Mikuláš jel tak neopatrně, že se mu převrátil vlek. Klepak nechal vlečný vůz ležet na boku, odpojil nákladní automobil ZIL-157 a přejel do protisměru, kde u krajnice zaparkoval. V kabině si lehl a usnul, později tvrdil, že nechal zapnutá světla, jimiž převrácený vlek osvětloval. Je však zcela jasné, že místo havárie mělo být zřetelně osvětleno, a především označeno výstražným trojúhelníkem, k čemuž nedošlo.

Kolem 23.30 do neosvětleného vleku narazil motocykl s Ondrejkem a Domiterem, kteří utrpěli těžká zranění. Zatímco Domiter se po několika měsících zotavil, stav řidiče Ondrejka byl tak vážný, že po převozu do nemocnice ještě 29. října 1968 zemřel.

## Ondrej Oprendek

Obyvatel Velemína (okres Litoměřice) se narodil 30. listopadu 1936. V noci z 11. na 12. září 1968 byl nedaleko svého bydliště surově zbit a potom postřelen opilými sovětskými vojáky pod velením nadporučíka Viktora Pavloviče Bulkanova (ročník 1929). Ondrej Oprendek na následky svých vážných zranění zemřel o dva dny později, 14. září 1968, v nemocnici. Podle zjištění lékařů byl z bezprostřední blízkosti zasažen celkem pěti projektily. Na místo střelby se dostavila vyšetřovací komise složená ze sovětského prokurátora a dalších důstojníků, kteří údajně „projevili opovržení nad skutkem, který nadporučík Bulkanov spáchal“. Údaje o výši případného trestu pro pachatele vražedné střelby však v dostupných materiálech scházejí.

## Jaroslav Páník

Narodil se 7. července 1930 v Rokycanech a pocházel z rodiny obchodníka. Po válce pracoval v soukromé firmě veterána západního odboje Albína Münzera. Z těchto důvodů byl jako politicky nespolehlivý povolán na vojenskou službu k nechvalně proslulým PTP. Po návratu do civilu se přestěhoval do Prahy a pracoval jako skladník v podniku Tuzex, později jej přeřadili na Obvodní podnik bytového hospodářství v Praze 5, kde opět pracoval ve skladu. Nesouhlasil však s poměry v zemi a podle dochovaného písemného materiálu udržoval kontakty se svým německým známým, jemuž se podařilo emigrovat z Německé demokratické republiky do Spolkové republiky Německo. Podle pozdější obžaloby tento Němec pracoval u Spolkové zpravodajské služby a Jaroslav Páník se mu pokusil přes třetí osobu poslat fotografie příslušníků Ministerstva vnitra a další materiály. Ty v nestřeženou chvíli sebral v bytě pracovnice ministerstva, k níž přišel na společenskou návštěvu. Zpravodajský materiál se se však k adresátovi nedostal a Státní bezpečnost zjistila, odkud pochází. Jaroslava Páníka StB zatkla, vyšetřovala a poté předala případ justici. Městský soud pro Prahu 5 jej na neveřejném zasedání 17. září 1962 odsoudil za vyzvědačství k pěti letům odnětí svobody. Propuštěn byl podmínečně po třech a půl letech v květnu 1965 díky vyhlášení prezidentské amnestie.

Když došlo k invazi vojsk Varšavské smlouvy, obával se možné perzekuce jako odsouzený vyzvědač a rozhodl se emigrovat. Ve stejnou dobu mu z Kanady telefonoval jeho bývalý šéf a blízký přítel Albín Münzer, který po komunistickém převratu v roce 1948 i s manželkou uprchl a vybudoval v Torontu prosperující firmu. Nabídl mu zaměstnání ve své firmě, a dokonce zakoupil letenku z Vídně, která byla uložena na Páníkovo jméno na tamním mezinárodním letišti.

Jaroslav Páník požádal svého známého Luboše Stojce, řidiče pražské taxislužby, zda by jej do Vídně neodvezl. Stojec souhlasil a 28. srpna 1968 vyjeli z Prahy jeho automobilem Volha směrem na České Budějovice a k rakouské hranici, která byla pro exulanty otevřená.

V 19.05 jim však na křižovatce u Lhotic nedal přednost sovětský obrněný transportér, který přijel ze směru od Hluboké nad Vltavou, a v důsledku srážky utrpěli řidič i spolujezdec fatální zranění. Po převozu do nemocnice v Českých Budějovicích jim oba podlehli, Jaroslav Páník zemřel v 21.00.

Páníkova sestra Hana se rozhodla tragédii zatajit před svými starými rodiči, přesvědčena, že by ztrátu nepřežili. Potají tedy zakoupila hrob na hřbitově Praha-Motol, kde proběhl za účasti několika nejbližších přátel smuteční obřad. Všichni byli zavázáni mlčením a rodiče tak až do své smrti v letech 1981 a 1983 žili v přesvědčení, že jejich jediný syn žije v Kanadě, kde se mu dobře daří. Dcera jim vždy vysvětlovala, že bratr nemůže psát, aby je nevystavil perzekuci ze strany Státní bezpečnosti.

V roce 2008 byly ostatky Jaroslava Páníka i jeho rodičů přemístěny do nového hrobu na Olšanském hřbitově.

## Karel Parišek

Teprve patnáctiletý učeň z Prahy se narodil 6. srpna 1953, bydlel na adrese Novodvorská 1174, Praha 4. Večer 24. srpna 1968 se vracel domů s kamarádem Karlem Němcem a využili nabídky svézt se dodávkovým automobilem Žuk. Chlapci nastoupili k řidiči Karlu Šárkovi a vydali se k domovu. Při jízdě po vltavském nábřeží po nich v 21.00 v prostoru Podolské vodárny zcela bez příčiny začali pálit z lehkého kulometu sovětští vojáci. Oba cestující byli smrtelně zraněni, Karel Parišek utrpěl průstřel hlavy. Řidič měl prostřelené obě ruce, přesto mu sovětská hlídka odebrala veškeré doklady, které pak odmítla vydat i přivolaným příslušníkům Veřejné bezpečnosti, a vojáci pouze tvrdili, že vozidlo na jejich pokyn nezastavilo. Okupanti oběma smrtelně zraněným a jednomu postřelenému dále nevěnovali pozornost, bez jediného náznaku poskytnout jim jakoukoliv pomoc. Karel Šárka se přes bolestivé průstřely vydal do nedaleké restaurace, odkud zavolal lékařskou pomoc. Oběma chlapcům však nebylo pomoci, Karel Parišek zemřel namístě v důsledku zranění a průstřelu srdce podlehl i Karel Němec.

Karel Parišek byl pohřben na hřbitově v Praze-Braníku.

## Ladislav Pařízek

Tento občan ze Zvolena byl uveden v materiálech Úřadu pro vyšetřování a dokumentaci zločinů komunismu a jeho případ zmíněn v knize Daniela Povolného Vojenské řešení Pražského jara II. Je tam pouze uvedeno, že se narodil roku 1950 a byl sovětskými vojáky usmrcen blíže neurčeného dne po invazi roku 1968.

## Milan Paulík

Teprve třináctiletý chlapec z Rišnovců v okrese Nitra (v některých materiálech je omylem uváděn jako Pavlík), narozený 7. března 1955, žák základní školy, zahynul v důsledku tragické dopravní nehody. Dne 21. října 1968 stál u hromady štěrku ve své rodné obci, když do ní narazil nákladní automobil ZIL-157, řízený maďarským vojákem Lászlem Horváthem (narozen 1948) od vojenského útvaru MN-7187 z Marceli v okrese Somagy v Maďarsku. Voják v nepřiměřené rychlosti nezvládl řízení a vyjel z vozovky, podle vyšetřovací zprávy nedokázal zastavit, protože jeho vozidlo nemělo v pořádku vzduchové brzdy. Horváth, civilním povoláním traktorista, řídil jeden z nákladních automobilů kolony, která se přesunovala po invazi zpátky do domovské posádky v Maďarsku. Za svým nákladním ZILem měl připojen vlek, na němž převážel trupy dvou ženijních člunů. Při výslechu vypověděl, že sjížděl z kopce na křižovatku v Rišnovcích, kde mu regulovčík dal pokyn k zabočení doleva. Horvát však při sešlápnutí brzdového pedálu zjistil, že v pneumatickém okruhu není potřebný tlak a zatížený nákladní automobil nemůže zpomalit. Projel proto křižovatkou a snažil se zastavit najetím do hromady štěrku u silnice. Bohužel však u ní v tu chvíli stálo množství lidí, pozorujících odjíždějící maďarské okupanty. Rozjetý ZIL srazil školáky Milana Paulíka a Lubomíra Kaplana, první z nich však utrpěl podstatně vážnější zranění. Zatímco Kaplan se po několika dnech zotavil, Paulík krátce po nárazu zemřel. Expertiza prokázala, že kompresor nákladního automobilu měl závadu, v jejímž důsledku brzdový systém nefungoval, současně však konstatovala, že mladý řidič bez dostatku zkušeností nemohl závadu včas odhalit. Vojenský soud v Maďarsku jej roku 1969 zprostil obvinění.
Milan Paulík byl pohřben v rodných Rišnovcích.

## Ján Petrucha

Narodil se 8. března 1943 a bydlel ve Vrbovém č. p. 96, okres Trnava. Dne 1. září 1968 ve 22.00 v nedalekém Prašníku na ulici před hostincem dělník Ján Petrucha diskutoval s nezjištěným sovětským vojákem. Petrucha si od vojína bral benzin do motocyklu, když k nim přistoupil podporučík Sovětské armády. Vzhledem k tomu, že se vše odehrávalo před hospodou, je dosti pravděpodobné, že účastníci incidentu nebyli zcela střízliví, čemuž by napovídal i další sled událostí. Petrucha prý důstojníka požádal, zda by mu nepůjčil pistoli, že prý by si rád sestřelil lampu pouličního osvětlení. Podporučíkovi to připadalo jako výborný nápad a sáhl pod košili, kde měl osobní zbraň. Z nepochopitelných důvodů při předávání zbraně pistole vystřelila, a to tak nešťastně, že zasáhla Petruchu do zadní části hlavy. Ten padl mrtev k zemi, vojáci rychle naskákali do terénního GAZu a odjeli neznámo kam.

Případ již 3. září uzavřela vyšetřovací komise složená z československých i sovětských vyšetřovatelů s tím, že pachatel je neznámý.

## Lubomír Pícl

Narodil se 12. května 1945. Stal se účastníkem tragické dopravní nehody, když 7. září 1968 řídil motocykl na silnici č. 27 nedaleko Kralovic u Plzně. Ve 23.10 se srazil se sovětským vozidlem a těžce havaroval. Lubomír Pícl následkům svých zranění namístě podlehl, jeho spolujezdec utrpěl vážná zranění, ale přežil.

Případ se vyšetřoval, ale byl uzavřen s tím, že řidič Pícl měl být pod vlivem alkoholu a nedbat pokynů sovětského regulovčíka. Vyšetřování tak bylo 14. října 1968 zastaveno. Vzhledem k velmi malému množství archivních dokumentů, dochovaných k této tragické události, již bohužel nelze určit, zda se skutečně odehrála přesně tak, jak zněla oficiální verze.

## Jaroslav Podrabský

Narodil se 2. listopadu 1951, v době smrti bydlel v Hradci Králové na adrese Eliščino nábřeží 626/8 a byl žákem Střední všeobecně vzdělávací školy. Dne 19. září 1968 jel jako spolujezdec na malém motocyklu Jawa Pionýr, řízeném Vladimírem Čapkem. Chlapci se vraceli z jazykového kurzu na hodinu v učilišti a zvolili jízdu na motocyklu, aby dorazili včas. Ve 13.30 před nimi na státní silnici číslo 111 mezi Hradcem Králové a Hřibskem jel terénní automobil GaZ polských okupačních jednotek, jehož řidič Stanislaw Grzyb (ročník 1947) náhle zabrzdil. Motocyklista nestačil zareagovat a do zadní části automobilu narazil. Srážka vymrštila Jaroslava Podrabského do protisměru, odkud se v tu chvíli blížil nákladní automobil Tatra 138, jehož řidič už neměl šanci zastavit a mladíka přejel. Jaroslav Podrabský svým zraněním namístě podlehl. Jeho urna je uložena na hřbitově v Hradci Králové.

## Luděk Pokorný

Mladý muž se narodil 25. prosince 1943 v Praze. V době své smrti bydlel na adrese Praha 4, Michelská 127/472. Luděk Pokorný patřil k obětem tragické dopravní nehody u Benešova 2. září 1968. Ve večerních hodinách zde zahynul v troskách osobního automobilu po nárazu do odstaveného a neosvětleného sovětského trajleru. Spolu s ním zemřeli jeho blízcí přátelé Martin Vonka a Luděk Hájek. Ostatky Luďka Pokorného byly pohřbeny na hřbitově Praha-Krč.

## Zdeněk Příhoda

Narodil se 27. listopadu 1941 v Praze, profesí byl restaurátor a sochař. Z finančních důvodů se však v popisované době živil jako stavební dělník u národního podniku Armabeton a jako svobodný bydlel se svou matkou na adrese Praha 2, Čermákova 5. V den invaze 21. srpna 1968 jel v 9.00 na mopedu Černokosteleckou ulicí v Praze 10 směrem do centra, podle očitých svědků se držel pravého okraje vozovky a udržoval bezpečně nízkou rychlost. Zezadu se k němu přiblížil sovětský kolový obrněný transportér, který motocyklistu předjížděl. Přestože měl na předjetí značný prostor, řidič transportéru náhle stočil kola doprava a Příhodu srazil a přejel. Přes volání chodců nezastavil a pokračoval v jízdě. Jeho jméno nebylo nikdy vypátráno. Smrtelně zraněný Zdeněk Příhoda zůstal ležet na vozovce před domem Černokostelecká 117 a při transportu do nedaleké Vinohradské nemocnice v sanitním automobilu zemřel.

## Helena Pulkrábková

Narodila se 4. října 1941 v Hradci Králové jako Helena Malá, v dospělosti vystudovala vysokou školu a provdala se za vojenského lékaře MUDr. Jiřího Pulkrábka. Vzhledem k tomu, že její muž byl přidělen do vojenské nemocnice v Trenčíně, bydleli v Košicích, kde si paní Pulkrábková našla místo laborantky.

Doktor Pulkrábek se snažil získat nové místo v Praze a 30. října 1968 vyjeli s manželkou i s jejími rodiči Annou a Františkem Malých z Košic do hlavního města, kde mělo proběhnout jednání ohledně jeho nového zařazení. Cestovali Pulkrábkovým osobním automobilem Simca 1301. Když v osm hodin večer projížděli osadou Koclířov, asi tři kilometry před Svitavami, objevila se před nimi nijak neosvětlená odstavená kolona sovětských nákladních vozidel. Poslední v řadě, pojízdná autodílna ZIL-157, za sebou měla navíc připojený pojízdný svařovací agregát, který nebyl vybaven ani odrazovými sklíčky. Vzhledem k tomu, že agregát byl navíc natřen maskovací barvou, zcela splynul s okolím a řidič Simky neměl sebemenší možnost zpozorovat jej včas, aby mohl zareagovat. Osobní automobil narazil do fakticky neviditelného agregátu a byl prakticky zničen. Havárie však měla fatální následky, všichni čtyři cestující utrpěli vážná zranění, jimž Helena Pulkrábková podlehla po převozu do nemocnice ve Svitavách.

Případ vyšetřovala Veřejná Bezpečnost a potom jej převzala sovětská justice. Jako viník nehody byl zjištěn velitel kolony major Gennadij Vasiljevič Zvěrev (ročník 1936), který nařídil svým vojákům odpočinek a nechal je v 19.30 odstavit nákladní vozidla přímo na silnici I. třídy Olomouc ̶ Svitavy, aniž by jakkoliv zajistil jejich zřetelné označení. Proč nezvolil k zaparkování jiné místo mimo vozovku je nepochopitelné a patří k ukázkám naprosté bezohlednosti a nezodpovědnosti důstojníků okupačních sil. V rozsudku je skutečnost, že se ani nenamáhal zařadit alespoň jako poslední vozidlo nějaké s fungujícími koncovými světly, označena za lajdáctví. Sovětský vojenský tribunál jej 6. června 1969 odsoudil, ovšem v podstatě k symbolickému trestu odnětí svobody na tři roky s podmínkou na jeden rok. Více jej asi muselo bolet, že byl za způsobení nehody vyloučen z Komunistické strany Sovětského svazu.

Smuteční rozloučení s Helenou Pulkrábkovou se odehrálo 6. listopadu v Hradci Králové, pohřbena byla na hřbitově v Hradci Králové-Kuklenách.

## Josef Reichl

Narodil se 3. října 1945 po smrti svého otce, který zahynul jako účastník protinacistického odboje. S matkou vyrůstal v Praze, po absolvování učňovského poměru pracoval u Staveb silnic a železnic, později jako závozník ve velkoobchodě s potravinami. Ve volném čase aktivně sportoval, stal se držitelem černého pásu v judu. Byl ženatý a jeho manželka v popisované době čekala druhé dítě. Reichlovi bydleli na Žižkově a Josef ráno 21. srpna odešel nakoupit. Jeho další kroky již nelze zrekonstruovat, ale pravděpodobně se dozvěděl o dění před Československým rozhlasem a vydal se k němu podívat. Zde se stal jedním z  občanů, usmrcených nikým neřízeným rozjetým nákladním automobilem před restaurací „Hajnovka“ na Vinohradské třídě. Skonal na místě v důsledku těžkého poranění hlavy. Jeho tělo nejdříve odnesli do průjezdu domu Italská 15, později transportovali na patologii na Albertově. Zde jej po dvou dnech našly a poznaly manželka s matkou. Josef Reichl předběhl svou dobu a tělo si nechal ozdobit na řadě míst tetováním, které na patologii výrazně usnadnilo identifikaci jeho ostatků, u nichž došlo k devastaci obličejové části. Manželka se v následujících letech jen těžko vyrovnávala s odchodem otce svých dvou malých dětí, na něž zůstala sama, bez výraznější pomoci státu. Josef Reichl byl pohřben na Olšanských hřbitovech, hrob zde existuje dodnes.

## Viktoria Rybárová

Důchodkyně Viktoria Rybárová se narodila 17. května 1901, bydlela v Šulekovu, okres Hlohovec, na adrese č. p. 798. Byla vdaná, měla pět dětí. Brzy ráno 21. srpna 1968 vyšla z domova k autobusové zastávce, protože chtěla jet do Leopoldova. Obcí v tu dobu projížděla maďarská vojenská kolona a jeden z tanků Viktorii Rybárovou ve 4.15 na ulici zachytil. Obrněnec jí utrhl část levé nohy a způsobil těžká pohmoždění vrchní části těla. Řidič ani nezastavil a pokračoval v jízdě. Viktoria Rybárová byla transportována do nemocnice v Piešťanech, kde lékaři konstatovali, že nemá naději na přežití. Na prosbu manžela ji po nutném ošetření odvezli domů, kde v ranních hodinách 22. srpna 1968 zemřela. Pachatele se nikdy nepodařilo identifikovat a Veřejná bezpečnost případ odložila. Viktoria Rybárová byla 24. srpna pohřbena na hřbitově v Šulekovu.

## Bedřich Řepa

Narodil se 13. září 1909. Občan z Prahy se 21. srpna 1968 pohyboval v okolí budovy Československého rozhlasu na Vinohradské třídě, když došlo k explozím a střelbě okupačních vojáků. Bedřich Řepa se běžel ukrýt ke svému příteli Josefu Hanusovi do nedaleké Mánesovy ulice, oknem však byt zasáhla sovětská palba. Josef Hanus byl projektily smrtelně zraněn a jeho kamarád se bez ohledu na veškeré riziko okamžitě rozhodl běžet ven a sehnat lékařskou pomoc, přestože jej Hanusova manželka přemlouvala, aby nehazardoval. Bedřich Řepa odvětil, že je to jeho povinnost. Na ulici na okupanty volal, ať nestřílejí, že shání lékaře, vzápětí jej však srazila další dávka. Bedřich Řepa utrpěl fatální zranění, zemřel téhož dne v nemocnici v důsledku průstřelu břišní dutiny a pooperačního zánětu plic.

Byl pohřben na Olšanském hřbitově v Praze, jeho hrob se zde nachází dodnes.

## Marta Říhovská

Narodila se 8. května 1941 v Prostějově. V době invaze byla svobodná žena v domácnosti a bydlela v rodném městě na adrese Náměstí 9. května č. p. 7. Když sovětská vojenská kolona zahájila po osmé ráno dne 25. srpna 1968 nesmyslnou a nevyprovokovanou střelbu do civilních obyvatel v prostějovských ulicích, pokusila se vběhnout do domu, v němž bydlela, a krýt se za dveřmi. Projektil ji však zasáhl do zad a způsobil fatální poranění míchy. Mladá žena mu podlehla po převozu do nemocnice.

Spolu s dalšími dvěma oběťmi střelby v Prostějově byly její ostatky vystaveny během pietního shromáždění 29. srpna na náměstí před prostějovskou radnicí, kde se s Martou Říhovskou rozloučily tisíce občanů. Marta Říhovská byla pohřbena na hřbitově v Prostějově.

## Štefan Sabol

Narodil se 11. ledna 1926 v Malé Idě. V popisované době byl vedoucím závodní stráže. Štefan Sabol, otec tří dětí, bydlel s rodinou v obci Malá Ida v okrese Košice. Dne 12. září 1968 pil pivo před vchodem do restaurace v domovské obci a vedle něj popíjelo i několik sovětských vojáků. Vojáci se mezi sebou začali pod vlivem alkoholu hádat a důstojník v hodnosti poručíka se je snažil z hospody vykázat. Část podnapilých se začala skutečně trousit pryč. Dva nejvíce opilí se ale dostali do sporu se svým staršinou, který vytáhl pistoli a začal střílet do vzduchu. Poručík se mu snažil zbraň odebrat, staršina však obrátil pistoli proti němu a jedinou ranou jej z bezprostřední blízkosti usmrtil. Při nesmyslné palbě pak dalšího sovětského vojáka těžce zranil. Šlo o vojína Viktora Bačina, který utrpěl průstřel plic a poškození dalších vnitřních orgánů. Sabol se pokoušel namol opilému staršinovi v další střelbě zabránit, ten však postřelil i jeho. Podle verze Veřejné bezpečnosti měli další palbu vést ze samopalů vojáci z obrněného transportéru, ti pak své tři druhy před hospodu zranili a smrtelně postřelili i Sabola. Štefan Sabol svým zraněním podlehl v nemocnici v Šaci 26. září 1968.

Vyšetřování skončilo příznačně. Neznámý staršina Sovětské armády byl stíhán pro vraždu a pokusy vraždy, ale jeho identitu se nikdy nepodařilo odhalit. Okresní prokuratura Košice-Vidiek tedy trestní stíhání neznámého pachatele 1. dubna 1969 přerušila.
Štefan Sabol byl pohřben na hřbitově v Malé Idě.

## Mária Sabová

Mária Sabová se narodila roku 1905. Její osud patří k těm několika, které se dodnes nepodařilo blíže objasnit. Podle materiálů Úřadu pro vyšetřování a dokumentaci zločinů byla nespecifikovaného dne po sovětské invazi roku 1968 usmrcena v Bratislavě.

## Václav Sadilek

Narodil se 13. března 1924 v Praze, jeho jméno je ve většině literatury omylem uváděno v podobě Sadílek. Vojenskou základní službu nastoupil 1. října 1946 k dělostřeleckému oddílu 332, do zálohy odešel jako vojín 26. září 1948. Byl podruhé ženatý.

V době svého skonu pracoval jako spojový dispečer na letišti v Ruzyni. Jeho směny ale začínaly na nádraží Praha-Střed (jak se tehdy jmenovalo Masarykovo nádraží), kde dohlížel na vytřídění pošty, která se pak distribuovala na letecké linky a dále zahraničním adresátům. Měl ve zvyku chodit ze svého vinohradského bytu na nádraží pěšky a stejně tak šel i osudného 21. srpna 1968. Z domova odešel kolem jedenácté hodiny dopoledne na odpolední směnu.

Václav Sadilek patřil k pražským občanům, kteří byli při demonstraci před budovou Československého rozhlasu na Vinohradské třídě usmrceni rozjetým nákladním automobilem u restaurace „Hajnovka“. Když se nevrátil domů, začala po něm jeho manželka Jaroslava pátrat. Až následujícího dne objevila jeho tělo v patologickém ústavu na Albertově. Paní Sadilková byla profesí zdravotní sestra a od lékaře na patologii zjistila, že příčinou úmrtí jejího muže byly mnohačetné zlomeniny včetně zlomeniny páteře. Nikdy nedokázala pochopit, že zmizely jeho náramkové hodinky, které má na fotografii pořízené na místě nehody evidentně nepoškozené na ruce… Urna s popelem Václava Sadilka je pohřbena na Olšanských hřbitovech.

V publikaci Daniela Povolného Vojenské řešení pražského jara se objevuje jako další zemřelý Václav Sládek, narozený roku 1924 a usmrcený blíže neurčeného dne roku 1968 v Praze. Vzhledem k blízké podobnosti obou jmen a shodnosti ročníku narození lze kvalifikovaně předpokládat, že jde o mylný zápis a ve skutečnosti se jednalo o stejnou osobu

## Ján Sekel

Narodil se 30. dubna 1923 v Hnilci v okrese Spišská Nová Ves. Po ukončení základní školy pracoval jako lesní dělník. Vojenskou prezenční službu nastoupil 1. října 1943 k armádě Slovenské republiky, účastnil se Slovenského národního povstání na podzim 1944, potom se stal příslušníkem 1. čs. armádního sboru. Po válce sloužil v armádě do března 1946, kdy demobilizoval v hodnosti desátníka. Následně vstoupil do řad SNB a v říjnu 1948 se stal členem KSČ. Následujících dvacet let až do své předčasné smrti potom sloužil jako důstojník Veřejné bezpečnosti. V letech 1959 až 1964 vystudoval Právnickou fakultu Univerzity Komenského v Bratislavě. Bydlel v Krásnu nad Hornádom, v hodnosti kapitána sloužil jako zástupce náčelníka Okresního oddělení VB v Košicích. Byl ženatý, s manželkou Etelou měli dvě děti.

Dne 26. října 1968 jel vlastním osobním automobilem Škoda Octavie po silnici v obci Slanec v okrese Košice, když jej v 14.00 začala předjíždět kolona sovětských vojenských vozidel. Řidič jednoho z nich, vojín Alexej Samedov, vlekoucí za svým nákladním GAZem 63 připojený minomet ráže 120 milimetrů, se snažil během předjíždění vyhnout dalšímu z vozidel kolony. V důsledku nezvládnutého manévru a nedodržení bezpečné vzdálenosti však Sekelův vůz minometem zachytil. V důsledku nárazu byl osobní automobil odhozen na betonový můstek a těžce poškozen. Ján Sekel na místě zemřel v důsledku roztržení srdce a sériové zlomeniny žeber, jeho spolujezdec Vojtěch Grega utrpěl vážná zraněním, z nichž se však zotavil. Přestože jednoho člověka svou neschopností usmrtil a druhého vážně poškodil na zdraví, Alexej Samedov nehodu řešil podobně jako celá řada jiných sovětských řidičů, prostě z místa ujel.

Vyšetřování nehody bylo pro období okupace typické. Veřejná Bezpečnost zajistila stopy a případ zdokumentovala, potom jej předala Vojenské obvodové prokuratuře v Prešově, která po provedení dalších kroků kauzu postoupila sovětské Vojenské prokuratuře Zvolen. Ta 6. května 1969 trestní stíhání obviněného zastavila, Samedov se vrátil do Sovětského svazu a unikl jakémukoliv trestu za smrt jednoho člověka a vážné zranění druhého. Zdůvodněno to bylo údajnou spoluvinou Sekela, který prý dostatečně neusnadnil nákladnímu vozidlu předjetí. Zcela účelové tvrzení, které nemohlo být prokázáno pro ujetí pachatele z místa činu, patří k dobovému koloritu snah přenést vinu, nebo alespoň její část ze sovětských pachatelů na československé oběti.

Ján Sekel byl pohřben na hřbitově v Krásnu nad Hornádom.

## Ivan Schmiedt

Pocházel z obce Rybáre, části Sliače, okres Zvolen, kde se narodil 7. července 1941. Byl absolventem Střední školy dopravní v České Třebové a v době smrti pracoval jako strojvůdce Československých státních drah. Při zaměstnání dálkově studoval Vysokou školu dopravní v Žilině. S manželkou bydleli v Rimavské Sobotě na adrese Jánošíkova 3. Dne 21. srpna 1968 jel v Košicích tramvají z práce domů. Když sovětští vojáci asi v 15.30 hodin zahájili střelbu do bezbranných občanů, tramvaj zastavila a cestující vyběhli ve snaze krýt se před vražednými projektily. Ivana Schmiedta na rohu ulic Leninovy a Štúrovy zasáhla kulka zezadu do hlavy, takže zemřel po převozu do vojenské nemocnice. Jeho pohřeb se konal 26. srpna na hřbitově ve Spišské Nové Vsi. Trestní řízení ve věci smrti Ivana Schmiedta bylo přerušeno 30. června 1969.

## Stanislav Sivák

Pocházel z Bojnice, kde se narodil 12. února 1939. Ve městě bydlel na adrese Urbanovo námestie 152, byl zaměstnaný v Závodech průmyslové automatizace Praha – dodavatelský závod Bratislava. Dne 21. srpna 1968 byl v 12.30 zasažen sovětskou palbou, možná odraženým projektilem, na bratislavském Šafárikově náměstí před budovou Univerzity Komenského. Utrpěl těžké zranění v břišní krajině, jemuž podlehl po převozu na II. chirurgickou kliniku Fakultní nemocnice. Jméno Stanislava Siváka je uvedeno na pamětní desce u vchodu do univerzitní budovy. Pohřben byl na hřbitově v Bojnicích.

## František Sokol

Narodil se 29. prosince 1888 a v produktivním věku pracoval jako řezník. V době invaze vojsk Varšavské smlouvy již byl vzhledem k vyššímu věku v důchodu a bydlel v obci Radonice v okrese Praha-východ. Dne 31. srpna 1968 jel na kole po silnici mezi Radonicemi a sousedními Satalicemi (dnes součást městské části Praha 19), kde jej ve 12.55 srazil vojenský nákladní (podle některých zdrojů cisternový) automobil Sovětské armády. Jeho řidič později tvrdil, že mu Sokol vjel náhle do cesty a on už nemohl havárii zabránit. Mohlo však jít o zcela účelové tvrzení, neboť druhý účastník nehodu nepřežil a není záznam, že by celou událost sledoval nějaký nezávislý svědek. Těžce zraněného Františka Sokola odvezla sovětská vojenská sanitka do nemocnice v Praze Na Bulovce, kde svým zraněním téhož dne podlehl. Případ vyšetřovalo Oddělení VB Praha-východ, byl však pravděpodobně odložen.

## Bohumír Soukup

Narodil se 5. listopadu 1921 v Sezimově Ústí v okrese Tábor do rodiny Josefa Soukupa a jeho manželky Růženy, rozené Sekalové. Po základním vzdělání se vyučil zedníkem. Vojenskou základní službu nastoupil 1. října 1945 k pěšímu pluku 11 „Františka Palackého“, do zálohy odešel jako vojín již 6. října téhož roku.

V Sezimově Ústí bydlel a pracoval jako stavební technik v národním podniku Kovosvit. Byl ženatý, měl rodinu. V popisované době řídil stavbu rekreačního střediska Kovosvitu nedaleko Vimperku. Osudného 5. září 1968 měl dovolenou, chystal se totiž na svatbu své jediné dcery. Kolegové jej ale přemluvili, aby ještě zajel na stavbu provést finální kontrolu. Služební Tatrou 603 přijížděl s řidičem Josefem Dvořákem k Vimperku, když se u jejich vozu projevila porucha, provázená charakteristickým „střílením“ do výfuku. V Hrabici u Vimperku na automobil spustila ukrytá hlídka seržanta Vladimira Olšanského a vojína Achmeda Jeraljeva, které údajně poplašily zvuky vydávané vozidlem, palbu ze samopalů. Tatru zasáhly tři projektily, z nichž jeden namístě usmrtil Bohumíra Soukupa, sedícího na zadním sedadle.

Případ vyšetřovali příslušníci Veřejné bezpečnosti z Prachatic, narazili však na naprostou neochotu sovětské strany ke spolupráci. Zejména jim byla odepřena balistická expertiza obou použitých zbraní. Sověti navíc provedli protiprávní prohlídku prostříleného civilního automobilu. Vyšetřování bylo nakonec pro nedostatek důkazů 4. října 1968 zastaveno.

Pohřeb Bohumíra Soukupa proběhl 9. září za účasti velkého množství občanů, ale rovněž za dohledu Státní bezpečnosti a jako provokace nad průvodem přelétávala sovětská vojenská letadla. Ředitel Kovosvitu, osobní přítel zastřeleného, nad rakví vystoupil s emotivním projevem, v němž odsoudil okupaci, což jej zanedlouho stálo přesunutí z ředitelského místa na dělnické a jeho dětem vyneslo zákaz studia na vysoké škole.

## Miroslav Stachura

Narodil se 12. června 1966 v Malé Idě okres Košice-Okolie jako jeden ze šesti sourozenců. S rodiči bydleli v Kapušanech č. p. 335, okres Prešov. Osudného dne 9. října 1968 projížděl v 7.50 přes Kapušany sovětský vojenský cisternový automobil s pitnou vodou, řízený vojínem Leonem Valentinovičem Kluchem (ročník 1942). V tu chvíli vozovku přebíhal malý Miroslav Stachura a těžké cisternové vozidlo jej srazilo. Chlapec zraněním na místě podlehl. Sovětský řidič byl zproštěn obvinění ze způsobení dopravní nehody s následkem smrti, neboť údajně učinil maximum, aby jí zabránil. Miroslav Stachura byl pohřben na hřbitově v Kapušanech.

## Rudolf Starý

Důchodce, původní profesí zedník, by rodákem z Jeřmanic, okres Liberec, kde se narodil 6. června 1905. V Jeřmanicích prožíval i podzim života, s manželkou bydleli na adrese č. p. 167. K penzi si přivydělával brigádou při opravách radnice v Liberci. Jako každého pracovního dne odjel i 21. srpna 1968 v 5.00 vlakem do Liberce. Po příjezdu došel k objektu radnice, na jejíž rekonstrukci pracoval. V 8.30 ráno ale po náměstí projížděly okupační jednotky. Zde byl zasažen, zřejmě odraženým, projektilem během sovětské palby do demonstrujících. Rudolf Starý utrpěl zásah do hrudníku a vykrvácení do pohrudniční dutiny. Pohřben byl 26. 8. 1968 na hřbitově v Jeřmanicích. Vyšetřovatel Veřejné bezpečnosti zahájil 22. srpna 1968 trestní stíhání pro trestný čin obecného ohrožení spáchaný příslušníky Sovětské armády svévolnou střelbou na přihlížející občany na náměstí Bojovníků za mír. Vyšetřováním se sice podařilo zjistit všechny potřebné okolnosti ale ne pachatele, přestože o jejich vypátrání byly požádány i orgány Sovětské armády. Vyšetřovatel vojenské obvodové prokuratury Litoměřice proto 22. Ledna 1969 trestní stíhání přerušil.

## Luboš Stojec

Řidič taxislužby pocházel z Prahy, kde se narodil roku 1937. Dne 28. srpna 1968 jej požádal jeho známý Jaroslav Páník, zda by jej neodvezl do Vídně. Páník se totiž obával, že by mohl být zatčen okupačními jednotkami. V minulosti totiž strávil několik let ve vězení z politických důvodů a byl evidovaný Státní bezpečností. Luboš Stojec souhlasil, že jej dopraví přes hranice, která byla v té době prakticky otevřená. Oba muži nasedli do Stojcova osobního automobilu Volha a vyjeli z Prahy směrem na jih k Českým Budějovicím. Když v 19.05 projížděli křižovatkou u Lhotic (okres České Budějovice), nedal jim přednost sovětský obrněný transportér, který přijížděl od Hluboké nad Vltavou z vedlejší silnice. V důsledku nepozornosti sovětského řidiče došlo k těžké srážce, při níž byli oba cestující těžce zraněni a automobil zničen. Oba muže se ještě podařilo transportovat do nemocnice v Českých Budějovicích, kde Jaroslav Páník zemřel ještě téhož večera a Luboš Stojec svým zraněním podlehl 2. září 1968. Je pohřben v Praze.

## Ilja Sušánková

Narodila se 5. ledna 1931v Klatovech. Byla provdaná za důstojníka ČSLA, jenž v hodnosti podplukovníka sloužil u posádky v Bučovicích. V tomto městě celá rodina i bydlela na tehdejší adrese Gottwaldova 181, v domě sousedícím s náměstím.

Když ve večerních hodinách 25. srpna 1968 projížděla Bučovicemi kolona sovětských vojenských vozidel, někteří vojáci začali bez zjevné příčiny pálit z automatických zbraní po okolních domech. Ilja Sušánková se v tu chvíli nacházela v obývacím pokoji jejich bytu, poblíž okna, jímž jeden z projektilů proletěl a zasáhl ji do hlavy. Paní Sušánková byla namístě mrtvá. V danou chvíli s ní byl doma pouze nemocný syn, jenž zatelefonoval na vojenskou posádku otci, který měl právě službu. Podplukovník Sušánka po chvíli přijel i s vojenskými lékaři, kteří však již nemohli jeho ženě pomoci a konstatovali její smrt. Vdovec později uvedl, že následujícího dne zastavila na náměstí sovětská vojenská vozidla, vojáci si ukazovali na prostřelené okno jejich bytu a hlasitě se smáli.

Střelba zasáhla i další občany, o život ale přišla pouze paní Sušánková. Ve stejnou dobu, kdy ji zasáhl projektil, přecházela přes bučovické náměstí skupina mladíků, kteří se vraceli z místního kina z promítání francouzské komedie Grand restaurant pana Septima. Osádka jednoho z pásových obrněných transportérů do nich začala bez jakékoliv zjevné příčiny pálit z kulometu. Chlapci se rozprchli, ale jednoho zasáhl projektil do kotníku. Když spadl na zem, trefila jej druhá kulka do stehna. Po zběsilé střelbě zbyly v místě poškozené fasády, rozbitá okna a výlohy a další materiální škody.

Případ zastřelení Ilji Sušánkové vyšetřovala Veřejná bezpečnost, ale nakonec případ odložila, neboť pachatele se nepodařilo identifikovat. Za usmrcení matky tří dětí tak nebyl nikdo potrestán.

Podle vzpomínek místních obyvatel, zaznamenaných v knize Miloslava Michalčíka, byla střelba z obrněného transportéru zcela bezdůvodná a podle několika svědků obrněnec projížděl po delší dobu po bučovických ulicích a kulometčík pálil do oken, v nichž bylo rozsvíceno. K dalšímu zranění naštěstí nedošlo, na mnoha domech však zůstaly stopy barbarského řádění v podobě rozstřílených oken a poškozených fasád.

## Jozef Szvityel

Pocházel z Nededu, okres Šaľa, kde se narodil 16. prosince 1949, a byl maďarské národnosti. V rodné obci bydlel na adrese č. p. 763, byl svobodný a živil se jako malíř a natěrač v podniku Priemstav Bratislava. Dne 21. srpna 1968 odešel před budovu pošty na náměstí SNP v Bratislavě, kde si s dalšími občany vyměňoval názory se sovětskými vojáky. Jeden ze sovětských vojáků poté začal střílet. Jozef Szvityel utrpěl vážné zranění břišní krajiny. Na místě byl podobně smrtelně poraněn i Peter Legner. Na jeho následky zemřel v nemocnici po třech měsících 26. listopadu 1968. Byl pohřben na hřbitově v Nededu.

## Ignác Šablatúra

Dvanáctiletý školák se narodil 8. února 1954 a tragicky zemřel v důsledku střelného poranění v Košicích (podle úmrtního listu v katastru obce Košické Nové Vsi). Podle naprosto torzovitého archivního materiálu byl zastřelen útočnou puškou Kalašnikov sovětských vojáků svým rovněž nezletilým bratrancem Karlem. Oba přišli do vojenského tábora, kde si začali povídat s vojáky, a Karel během řeči zvedl ze země odložený Kalašnikov, jímž nechtě zasáhl bratrance zezadu do hlavy. Zranění bylo fatální a Ignác mu okamžitě podlehl. Za smrt Ignáce Šablatúry byli trestně odpovědní vojíni Sovětské armády Alexandr Vasilev a Vladimír Kizev, kteří chlapcům 5. října 1968 ve svém ležení půjčili ostře nabitou zbraň. Proti oběma vojákům však nebylo zahájeno trestní řízení a případ byl k pouhému kázeňskému potrestání předán jejich veliteli. Ignác Šablatúra byl pohřben na městském hřbitově v Košicích 8. října 1968. Přestože sovětští vojáci nestiskli přímo spoušť smrtící zbraně, za smrt Ignáce Šablatúry nesou plnou odpovědnost, protože zapůjčení ostře nabité automatické pušky dětem na hraní se vymyká jakémukoliv chápání.

## František Šimek

Narodil se 3. června 1923 v Obecnici v okrese Příbram do rodiny Bohumila Šimka a jeho manželky Josefy, rozené Rozsypalové. Po pěti třídách obecné a třech měšťanské školy se vyučil strojním zámečníkem. Vojenskou prezenční službu nastoupil 1. října 1945 ke 4. baterii dělostřeleckého pluku 8, do zálohy jej propustili 28. června 1947. Na svobodníka byl povýšen 1. července 1946. V době invaze vojsk Varšavské smlouvy pracoval jako dělník. Dne 8. září 1968 byl vážně zraněn při dopravní nehodě se sovětským vojenským vozidlem, zemřel později 26. září v nemocnici v Příbrami v důsledku otoku mozku.

## Dagmar Škavová

Ani ne osmiletá dívka se narodila 20. září 1960 v Hradci Králové. V den invaze 21. srpna 1968 byla se svou babičkou Marií Vodákovou na prázdninách v Desné (město v okrese Jablonec nad Nisou). V odpoledních hodinách městem projížděla zásobovací kolona Sovětské armády, již tvořily zejména cisternové automobily s palivem. Při sjezdu z prudkého kopce jeden z řidičů situaci nezvládl a narazil do budovy jabloneckých skláren. Z havarované nádrže začal vytékat benzin, jehož páry za okamžik explodovaly. Při výbuchu zahynula Dagmar Škavová i se svou babičkou. Jejich těla byla prudkým žárem doslova sežehnuta. Poslední rozloučení se za účasti velkého množství občanů odehrálo 26. srpna v obřadní síni v Liberci. Na místě nehody byl postaven provizorní kříž, k němuž obyvatelé Desné kladli květiny. Při každém výročí tragédie místo hlídala Státní bezpečnost v obavě z „provokace“. Pracovníci místní sklárny vyrobili pamětní desku, již však mohli instalovat až po roce 1990.

## Ladislav Šúň

Narodil se 12. června 1944 a bydlel v obci Ladomerská Vieska č. p. 30 (vesnice v okrese Žiar nad Hronom). Ladislav Šúň (v některých materiálech je psán jako Ladislav Suna nebo Sun) jel 29. října 1968 na skútru obcí Lehotka v okrese Žiar nad Hronom, kde zezadu narazil do pravděpodobně nedostatečně označené či neosvětlené stojící kolony sovětských vojenských vozidel. Při havárii utrpěl vážný úraz na hlavě, jemuž během převozu do nemocnice podlehl. Případ vyšetřovalo Oddělení VB v Žiaru nad Hronom a potom Vojenská obvodová prokuratura v Bratislavě. Výsledek šetření se v dostupném materiálu nedochoval.

## Jaroslav Švec

Narodil se 11. února 1924 v Hradci Králové. Po základním vzdělání, pěti třídách obecné a třech měšťanské školy, vystudoval dvouletou obchodní školu a pracoval pak dva roky jako úředník v dřevozpracujícím průmyslu v Praze. V letech 1943 ̶ 1945 byl totálně nasazen jako pomocný dělník v ČKD v Praze-Karlíně, potom v Chocni a nakonec ve Slaném. Po obecné a měšťanské škole absolvoval dvouletou veřejnou obchodní školu. Vojenskou základní službu nastoupil 1. října 1946 k 21. tankové brigádě, 1. srpna 1947 ho povýšili na svobodníka a 12. září 1948 propustili do zálohy.

Po návratu do civilu pracoval v podniku Dřevařský průmysl a od listopadu 1950 byl převeden na dělnickou pozici v továrně Stalingrad. Byl ženatý, s manželkou měli dvě dcery. Roku 1953 se účastnil protestů proti měnové reformě, byl zatčen a vyšetřován Státní bezpečností v rámci skupiny, označované jako Šmídek a spol. Nakonec neskončil za mřížemi jako ostatní členové skupiny, ale byl pro nedostatek důkazů propuštěn z vazby. Od té doby však byl veden jako rozkladný živel a socialistickému zřízení nepřátelská osoba. Našel si nové zaměstnání u Železničního stavitelství, kde pracoval nejdříve jako řidič, později se stal vedoucím úseku strojů a dopravy.

V srpnu 1967 utrpěl přes nevysoký věk záchvat mozkové mrtvice a měl docházet na rehabilitace do zdravotního střediska polikliniky Československých státních drah v Italské ulici v Praze na Vinohradech. Také v den okupace 21. srpna 1968 se chtěl vypravit pěšky na středisko v Italské ulici, nebylo mu však dobře, tak si vzal svůj automobil. Zaparkoval ho nedaleko střediska, kam chtěl dojít pěšky. Na rohu Balbínovy a Vinohradské ulice jej však do krku zasáhla střepina, která odlétla z tanku explodujícího před budovou Československého rozhlasu. V důsledku masivního krvácení namístě zemřel. Jeho ostatky identifikovala manželka následujícího dne v Ústavu soudního lékařství v Studničkově ulici a zaparkované auto našel jeden z kolegů o několik dní později. Ostatky Jaroslava Švece byly pohřbeny na pražském Vinohradském hřbitově.

## Dominik Teplan

Narodil se 4. října 1908, byl ženatý a měl jednu dceru. V popisované době pracoval jako příslušník Sboru ozbrojené ochrany železnic a bydlel v obci Hul v okrese Nové Zámky. Dne 12. října 1968 se na kole vypravil do Nových Zámků na nákup do lékárny. Cestou k nádraží jej míjela kolona maďarských vojenských vozidel a odbočující cyklista Dominik Teplan dal rukou zřetelné znamení o změně směru jízdy. Řidič jednoho z nákladních automobilů, vojín Lászlo Szábo, však znamení nerespektoval a vzápětí Teplana srazil. Přestože svou nepozorností způsobil československému občanu těžké zranění, vůbec nezastavil a pokračoval v jízdě. Velitel maďarské kolony Dominika Teplana naložil do svého automobilu a dopravil jej na polikliniku v Šuranech, cyklista však zemřel již během převozu.

Případ převzal maďarský vojenský soud, který však zcela v intencích doby 29. listopadu 1968 zprostil Lászla Szábo obvinění s tím, že Teplan údajně porušil předpisy silničního provozu.
Dominik Teplan byl pohřben na hřbitově v obci Hul.

## Aloisie Tomšíková

Narodila se 20. června 1887 a s manželem byli drobnými zemědělci. Z manželství se narodilo celkem jedenáct dětí, z nichž se dospělosti dožilo sedm. Paní Tomšíková bydlela se synem a vnoučaty v Přílukách č. p. 28, okres Vsetín. Vzhledem k věku již byla v důchodu. Dne 25. listopadu 1968 byla na silnici poražena sovětským nákladním automobilem řízeným vojínem Grigorijem Michajlovičem Prozorovem a na následky zranění zemřela téhož dne v nemocnici ve Valašském Meziříčí. Je pohřbená na hřbitově ve střediskové obci Lešné, k níž Příluky náležejí.

## Karol Tóth

Karol Tóth se narodil 18. července 1942, byl povoláním zámečník a pracoval v Gemerských papírnách a celulózkách. Byl svobodný, trvalé bydliště měl v Gemerské Hôrce. Tóth zahynul jako chodec při autonehodě. Dne 6. prosince 1968, někdy mezi 16.00 a 16.30, šel na silnici Rožňava ̶ Brzotín po správné straně vozovky, když do něj narazil sovětský nákladní automobil URAL-375, řízený vojínem Ktojbekem Saparovem (narozeným 1946), který povinnou základní službu vykonával u útvaru 23139 v Rožnavě. Voják směrem na Brzotín předjížděl osobní vozidlo, a to tak neopatrně, že vjel do protisměru proti dalšímu osobnímu automobilu. Ve snaze se vyhnout zajel zcela na levou krajnici, kde srazil chodce Karola Tótha, jehož zřejmě přehlédl. Odhodil jej do příkopu u silnice, kde zůstal Tóth bezvládně ležet a pouze sténal. Řidič Saparov ztratil nad nákladním URALem kontrolu, sjel ze silnice a po deseti metrech se mu podařilo zastavit v oranici. Velitel sovětského vozidla nadporučík Nikolaj G. Sidorov zastavil kolemjedoucího řidiče a požádal jej o odvezení zraněného do nemocnice, což dotyčný skutečně udělal. Ani jeho snaha, ani snaha lékařů v nemocnici OÚNZ v Rožnavě však nepřinesla kladný výsledek. Těžce zraněný Karol Tóth už nenabyl vědomí a zemřel na následky poranění 13. prosince 1968. Nařízená pitva prokázala, že zemřelý utrpěl zlomeniny lebky a závažné poškození mozku, navíc zlomeninu pánve a vykloubení kyčle. Zranění mozku bylo neslučitelné se životem. Pohřeb Karola Tótha proběhl na hřbitově v Gemerské Hôrce.

Vina byla zcela jasně na straně Saparova, což potvrdili i svědci celé události. Sovětský vojín sice tvrdil, že když začal předjíždět osobní automobil, ten nečekaně zvýšil rychlost a neumožnil mu vrátit se na svou stranu vozovky, ale jednak neměl svědka, který by to potvrdil, jednak to jeho vinu stejně nesnižovalo. Vyšetřování skončilo příznačně. Sovětská strana nakonec oznámila, že Ktojbek Saparov byl již propuštěn do civilu a bydlí v Tachtě, v Krupinském okrese v Karapacké SSR. Z tohoto důvodu prý nebylo možné událost dále objasnit a trestní řízení bylo přerušeno.

## Anna Trechová

Narodila se 8. srpna 1931 a s rodinou bydlela v Břeclavi jako provdaná matka dvou nedospělých dětí. Profesí byla dělnice, zaměstnaná v tamním Gumotexu. Dne 21. srpna 1968 jela jako spolujezdkyně v osobním automobilu s Milošem Špačkem, který začal ve 21.20 v Tasovicích předjíždět kolonu sovětských tanků. Z protisměru se však objevila protijedoucí sovětská vozidla a řidič se musel vrátit do svého směru a zařadit se mezi těžkou techniku. V tu chvíli jej tank s identifikačním číslem 386 přimáčkl na stroj jedoucí vpředu. V důsledku havárie utrpěla Anna Trechová těžká zranění. Podlehla jim téhož dne po převozu do nemocnice ve Znojmě. Její syn se v dospělosti snažil vypátrat pachatele, ale neochota úřadů v bývalém Sovětském svazu a nedostatek informací mu v tom zabránily.

## Otto Trousil

Narodil se 3. dubna 1930 v Praze a po základním a středním vzdělání se stal příslušníkem Sboru národní bezpečnosti. Byl ženatý, s manželkou měli dvě nezletilé děti, bydleli v Praze ve Střešovicích. Týden před invazí, 15. srpna, nastoupil dovolenou, již trávil s rodinou. Když ráno 21. srpna 1968 slyšel z rozhlasu informace o probíhající invazi vojsk Varšavské smlouvy, odjel jako příslušník ozbrojeného sboru na své pracoviště a hlásil se náčelníkovi oddělení. Ten mu ale doporučil, ať se vrátí za rodinou a dočerpá dovolenou. V 15.45 jel na mopedu Stadion mezi Svárovem (obec v okrese Kladno) a Dolním Podkozím (obec v okrese Beroun), kde proti němu v zatáčce z protisměru vyjel sovětský obrněný transportér. Trousila zachytil a srazil na vozovku, takže motocyklista utrpěl vážné zlomeniny lebky, jimž namístě podlehl. Sovětský řidič nezastavil a pokračoval v jízdě. Když československé orgány později žádaly o jeho vypátrání, sovětský velitel v Kladně jim sdělil, že se vojáci vystřídali a není už možné dotyčného identifikovat. Trestní řízení bylo následně přerušeno a pachatel tedy nebyl v důsledku neochoty sovětského velení nikdy vypátrán a potrestán.

## Anna Ulická

Anna Ulická byla ani ne sedmnáctiletá dívka ze Sučan v okrese Martin, narodila se 7. září 1951 a navštěvovala učební obor v národním podniku Prefa. Dne 28. srpna 1968 se vypravila na nákupy do Martina. Když se chystala přejít ulici, ještě na chodníku ji v 15.30 zachytil cisternový automobil, řízeným sovětským vojínem Vasilem Havriščukem (narozen 1941), a vzápětí ji přejely další dvě cisterny, ani jeden z vozů nezastavil. V tu chvíli překřížil koloně cestu odvážný slovenský řidič nákladního automobilu a donutil vojáky zastavit, jinak by zřejmě přes zohavené tělo přejela celá následující kolona.

Státní orgány se snažily vinu sovětských řidičů relativizovat a pracovaly s možností, že Anna vkročila bez rozhlédnutí do vozovky, takže trestní řízení proti Havriščukovi za způsobení dopravní nehody a neposkytnutí pomoci bylo 22. ledna 1969 zastaveno. Rodiče Anny Ulické to roku 1991 v dopise tehdejšímu poslanci Michalu Kocábovi rozhořčeně komentovali: „Priam hanebné sú postoje vyšetrovatelov, prokurátora, ale aj vládného zmocnenca, ktorí všetki kolektívne nechali celú věc zaspať na celých 22 rokov len preto, lebo sa báli svojich ̦spojeneckých ochrancovʼ v uniformách červenej armády.“

Annu Ulickou pochovali 30. srpna v rodných Sučanech, pohřbu se účastnilo přes tisíc lidí, kteří přišli její rodině vyjádřit soustrast a podporu. V místě nehody je od roku 1969 umístěna pamětní deska, připomínající tragický skon mladé dívky.

## Bohumil Vejpuský

Bohumil Vejpuský se narodil 17. dubna 1940, byl ženatý, v době události otec šestiletého syna a dvouleté dcery. Pracoval jako dělník v Mariánských Lázních a bydlel v Trstěnicích, okres Cheb. Dne 30. října 1968 jel z práce domů a utrpěl při jízdě na motocyklu značky Pionýr v obci Drmoul smrtelný úraz. Srazilo jej sovětské nákladní vozidlo. Toho dne byla silná mlha. Podle svědků jel po hlavní silnici a sovětská kolona zahýbala na hlavní silnici č. 21 ze směru od obce Tři Sekery. Byl nalezen zraněný mimo vozovku na levé straně silnice. Utrpěl zlomeninu lebeční kosti, těžké pohmoždění obličeje a zemřel druhý den po převozu do nemocnice na Chirurgickém oddělení v Mariánských Lázních. Bohumil Vejpuský byl pohřben na hřbitově v Trstěnicích.

Vzhledem k nepřehledné době buď šetření Veřejné bezpečnosti vůbec neproběhlo, nebo se z něho nedochovaly žádné dokumenty. Až v rámci odškodňovacího řízení roku 1992 provedla Policie ČR dodatečné výslechy svědků, přičemž se přesto podařilo zjistit jen rámcové informace o případu. Na místo nehody se roku 1968 nikdo neodvážil ze strachu před ozbrojenými sovětskými vojáky. Příčina smrti je nicméně nesporná.

## Leopold Verwalter

Vrátný Výzkumného ústavu krmivářského v Pohořelicích v okrese Břeclav se narodil 12. prosince 1909. Původně byl vyučeným holičem, rozvedený, s dvěma dětmi. Ve volném čase hrál dechovku s místním amatérským souborem. Dne 12. října 1968 byl v 17.15 nedaleko svého bydliště přejet sovětským nákladním automobilem. Jeho řidič jel přes náměstí v Pohořelicích naprosto nepřiměřenou rychlostí a srazil Leopolda Verwaltera, vracejícího se ze zaměstnání na kole. Podle vyšetřování sovětský řidič v důsledku vysoké rychlosti nezvládl v zatáčce vozidlo.

Leopold Verwalter byl pohřben na městském hřbitově v Pohořelicích, hrob je však dnes již zrušen.

## Božena Veselá

Narodila se 16. prosince 1894 v Křížové v okrese Havlíčkův Brod. Její manžel byl za první světové války vážně zraněn a jako válečný invalida dostal trafiku v Dolních Kralovicích, již mu vzhledem k jeho zdravotnímu stavu vedla manželka. Božena Veselá v trafice prodávala i později jako vdova, a aby si přilepšila k penzi, ještě dlouhá léta poté, co dosáhla věku pro odchod do důchodu. Její obchod byl v podstatě dřevěným stánkem, postaveným u odbočky na most v Dolních Kralovicích. Když se 21. srpna 1968 rozšířila informace o probíhajícím vojenském vpádu vojsk Varšavské smlouvy, od časných hodin městysem projížděly kolony vozidel Sovětské armády. Příbuzné paní Veselou přemlouvaly, aby raději odešla domů, třiasedmdesátiletá žena však odmítla ze zodpovědnosti k zákazníkům svůj stánek, kolem něhož rachotila obrněná i nákladní vozidla, opustit. Před polednem se však městysem řítil tank natolik vysokou rychlostí, že jeho řidič nemohl udržet těžký stroj v ostré levotočivé zatáčce k mostu. Vyjel z vozovky a zcela rozdrtil dřevěnou trafiku, v níž namístě zahynula Božena Veselá i místní občan Josef Bulík, jenž zde právě nakupoval. Podle pamětníků se řidič obrněnce zhroutil a tvrdil, že mu selhaly brzdy. Veřejná bezpečnost zaznamenala, že poškozené vozidlo zakrátko odtáhli jiným obrněncem, a o případném potrestání viníka nehody chybí jakákoliv informace.

Božena Veselá byla pohřbena na hřbitově v Dolních Kralovicích. Poté, co byla obec zrušena v souvislosti s výstavbou vodního díla Želivka, pozůstalí nechali ostatky exhumovat a přenést do rodinné hrobky ve Vlašimi, kam se přestěhovali.

## Jaroslav Veselý

Narodil se 26. dubna 1944 v Jičíně. V době smrti byl zaměstnancem Agrostroje Jičín, měl však i umělecké ambice. Byl úspěšným amatérským zpěvákem, měl za sebou nahrávky v rozhlase, nazpíval dvě zkušební desky a připravoval se na konkurz do tehdy velmi populárního orchestru Karla Vlacha.

Jaroslav Veselý se 7. září 1968 stal v Jičíně obětí šílené střelby opilého polského vojáka Štefana Dorny. Případ je popsán v medailonu druhé zavražděné Zdeňky Klimešové. Veselý byl zasažen celkem deseti projektily, usmrtil jej průstřel mozku. Dorna jej nejdříve nedaleko telefonní budky zasáhl do nohou, potom k bezmocně ležícímu a sténajícímu muži přistoupil a z bezprostřední blízkosti do něj vystřílel všechny zbývající náboje ze zásobníku. Jaroslav Veselý byl za velké účasti obyvatel pohřben na městském hřbitově v Jičíně.

## Stanislav Veselý

Narodil se 20. listopadu 1924 v Praze do rodiny Jaroslava Veselého a jeho manželky Jany, rozené Luttenbergové. Po základním vzdělání absolvoval dvouletou obchodní školu a pracoval potom jako úředník.

Vojenskou základní službu nastoupil 1. října 1946 k pěšímu pluku 22 „Argonskému“ a do zálohy odešel 10. listopadu 1948. Dne 24. května 1947 se oženil se slečnou Věrou Blažkovou, narozenou 2. prosince 1926.

S rodinou bydlel v Liberci na adrese Vítězná 677/5 a byl otcem dvou dětí. Stanislav Veselý pracoval tehdy v libereckém podniku Hedva jako údržbář. Dne 21. srpna byl sovětskými vojáky postřelen na ulici 5. května v prostoru mezi radnicí a divadlem. Následkem zasažení míchy zemřel o tři dny později, 24. srpna, v 17.00 v liberecké nemocnici.

## Marie Vodáková

Důchodkyně, vdova Marie Vodáková, se narodila 17. září 1894. V době smrti bydlela v Desné (okres Jablonec nad Nisou) v č. p. 297. Se svou vnučkou Dagmar Škavovou zahynula 21. srpna 1968 při explozi sovětského vojenského cisternového automobilu v Desné. Případ je popsán v kapitole o její vnučce Dagmar Škavové.

## Martin Vonka

Narodil se v Praze roku 1948, přesnější datum se bohužel nepodařilo zjistit. Bydlel na adrese Praha 4, Dvorecké náměstí. Zahynul 2. září 1968 v Benešově při nárazu osobního automobilu, řízeného Janem Fišerem, do odstaveného sovětského trajleru, společně s kamarády Luďkem Pokorným a Luďkem Hájkem. Martin Vonka byl na základní škole spolužákem Dagmary Hájkové, mladší sestry Luďka Hájka. Podle jejích vzpomínek plánovali s Pokorným odchod do zahraničí, k hraničnímu pásmu je však již nepustili a mladíci zahynuli se svými kamarády, kteří si s nimi udělali výlet, při návratu do Prahy.

Místo posledního odpočinku Martina Vonky se zatím nepodařilo dohledat.

## Zdeněk Winter

Narodil se v Praze 10. června 1947. Byl ženatý, pracoval v dělnické profesi a bydlel v Praze. Krátce před půlnocí 21. srpna 1968 projížděl na motocyklu pražskou Černokosteleckou ulicí, kde do něj narazil sovětský tank. Následky srážky byly fatální, Zdeněk Winter utrpěl krvácení do hrudní dutiny, roztržení plic a srdečnice. Svým zraněním namístě podlehl. Byl pohřben na hřbitově v Praze-Košířích.

## Štefan Zdechovan

Narodil se 14. července 1940 v obci Látky. Po základní škole se vyučil strojním zámečníkem. V popisované době byl rozvedený a žil s družkou, s níž měl jedno dítě. Bydleli v Detve na adrese Sídliště T 20/5. Svou profesi vykonával v Podpolianských strojárňách. Když 21. srpna 1968 projížděla Detvou sovětská vojenská kolona, na ulicích se shromáždilo na pět set občanů, kteří vyjadřovali protest proti ozbrojenému vpádu skandováním hesel a házením různých předmětů na obrněnce intervenčních jednotek. Vojáci v 13.30 spustili do bezbranných občanů palbu. Projektily zasáhly Štefana Zdechovana do hrudi. Následkům zranění namístě podlehl.

Již 21. srpna 1968 zahájil vyšetřovatel VB vyšetřování v trestní věci vraždy Štefana Zdechovana, Rudolfa Gavorníka a postřelených osob. Při vyšetřování se podařilo z náhodně pořízené fotodokumentace zjistit, že neznámý voják z auta GAZ označeného číslem 17-55 vystřelil na dav civilistů dávku ze samopalu. Kromě toho vystřelil z tanku s označením S – 014 neznámý voják pistolí na občany stojící u silnice. Vyšetřovatel ale nebyl pochopitelně schopen prokázat, kteří konkrétní vojáci stříleli, takže trestní stíhání bylo přerušeno 21. 10. 1968. Štefana Zdechovana pohřbili na hřbitově v Mučíně okr. Lučenec.

## Boris Zinovjev

Narodil se 24. května 1893 ve Varšavě. Absolvoval Vysokou školu chemicko- technologického inženýrství v Praze, kde dosáhl titulu inženýra. Byl ženatý a bezdětný, s manželkou bydlel v Brezové pod Bradlom. V době úmrtí byl již v penzijním věku, stále však pracoval v knihovně v Brezové pod Bradlom, Dne 25. srpna 1968 stál v Brezové pod Bradlom u okraje silnice a pozoroval projíždějící sovětské jednotky. Jeden z tanků jej však nečekaně zachytil a způsobil mu tak vážná zranění, že jim namístě podlehl. Boris Zinovjev byl pohřben na místním hřbitově v Brezové.

## Alojz Zsigárdy

Narodil se 24. března 1923 v obci Topoľníky v okrese Dunajská Streda a bydlel zde v domě na adrese Dunajská 113. Jako občan maďarské národnosti musel v letech druhé světové války narukovat do maďarské armády a byl poslán na východní frontu. Zde padl do zajetí a domů se dostal až roku 1948. O dva roky později se oženil a založil rodinu.

Alojz Zsigárdy pracoval v JRD Topoľníky (jednotné rolnické družstvo, obdoba JZD v českých zemích) a byl ženatým otcem tří dětí. V den invaze 21. srpna 1968 zemřel přímo před svým domem značně absurdním způsobem. V 6.00 vyvedl ze stáje své koně a zapřáhl je do potahu, a než vyjel do práce, krátce se zastavil u svého domu, nic zlého netuše. Na silnici se však nečekaně objevily sovětské tanky a svým rachotem koně splašily. Alojz Zsigárdy se snažil zmatená zvířata upokojit, jeden z tanků jej však zachytil a přejel. Řidič obrněnce poté, co smrtelně zranil nevinnou civilní osobu, vůbec nezastavil a pokračoval v cestě, takže jeho totožnost nebyla nikdy zjištěna. Zsigárdy zemřel v důsledku rozdrcení poloviny těla namístě. Byl pohřben na hřbitově v Topoľníkách.

## Josef Žemlička

Narodil se 25. března 1952 v Brně, bydlel u rodičů v Omicích (vesnice v okrese Brno-venkov) v domě č. p. 134. V popisované době byl učněm naší největší továrny na ložiska ZKL Brno. Teprve šestnáctiletý mladík se stal první obětí okupačních vojsk v metropoli jižní Moravy. Ráno 21. srpna 1968 si se dvěma kamarády vyjeli na malých motocyklech Pionýr k benzinové pumpě na Jihlavské ulici u odbočky na Nový Lískovec. Zde na okraji Brna chtěli sledovat kolony vojenských vozidel. Vzhledem k tomu, že v další cestě jim zabránil sovětský regulovčík, postavil se Josef Žemlička na obrubník a díval se. Jeden z vojáků spustil do přihlížejících zcela nesmyslnou nevyprovokovanou střelbu. Josefa Žemličku projektily zasáhly do hrudní krajiny. Svědkové jej naložili do osobního automobilu a odvezli do zdravotního střediska v Brně ̶ Bohunicích. Lékař zde konstatoval, že jeho stav je beznadějný, nechal ho ale okamžitě odvézt do fakultní nemocnice v Brně, kde měli dokonalejší vybavení. Mladík však během transportu zemřel. Lékař v nemocnici už mohl jen zaznamenat, že příčinou smrti bylo několik střelných poranění srdce.

Svědkové incidentu se vojáka, jenž palbu zahájil, ptali na jméno, ten však odmítl odpovědět s tím, že sdělit ho může jen jeho velitel. Pachatel tak zůstal nevypátrán a nepotrestán.

Pohřbu Josefa Žemličky se 26. srpna v Omicích účastnilo na tři tisíce lidí. Nad rakví promluvil i tajemník KV KSČ Jaromír Koláčný a záběry ze smutečního obřadu se dostaly i do zpráv rakouské televize.

Po pádu komunistického režimu mohla být mladíkovi odhalena pamětní deska. Od roku 1991 se nachází v Brně-Bohunicích u zastávky Dálniční přivaděč brněnské MHD. Na betonovém podstavci je bronzová plastika padlého na československé vlajce a nápis: „V těchto místech byl 21. srpna 1968 zastřelen Josef Žemlička \*25. 3. 1952.“